--增廣賢文，又名昔時賢文、古今賢文，是一部古訓、民諺集，多匯爲人處事之古訓民諺，頗具哲理，世稱「讀了增廣會説話，讀了幼學走天下」。書名最早見於明萬暦間牡丹亭，據此可推知此書最遲寫成於萬暦年間。後來經過明淸兩代文人不斷增補，漸成今本，稱增廣昔時賢文，通稱增廣賢文。作者一直未見任何書載，只知淸同治年間儒生周希陶曾重訂。--

昔時賢文，誨汝諄諄。集韻增廣，多見多聞。
觀今宜鑒古，無古不成今。
知己知彼，將心比心。
酒逢知己飲，詩向會人吟。相識滿天下，知心能幾人？
相逢好似初相識，到老終無怨恨心。
近水知魚性，近山識鳥音。
易漲易退山溪水，易反易覆小人心。
運去金成鐵，時來鐵似金。
讀書須用意，一字値千金。
逢人且説三分話，未可全拋一片心。
有意栽花花不發，無心插柳柳成蔭。
畫虎畫皮難畫骨，知人知面不知心。
錢財如糞土，仁義値千金。
流水下灘非有意，白雲出岫本無心。
當時若不登髙望，誰信東流海洋深？
路遙知馬力，日久見人心。
兩人一般心，無錢堪買金；一人一般心，有錢難買針。
相見易得好，久住難爲人。
馬行無力皆因瘦，人不風流只爲貧。
饒人不是癡漢，癡漢不會饒人。
是親不是親，非親卻是親。
美不美，鄕中水；親不親，故鄕人。
鶯花猶怕春光老，豈可教人枉度春？
相逢不飲空歸去，洞口桃花也笑人。
紅粉佳人休使老，風流浪子莫教貧。
在家不會迎賓客，出外方知少主人。
黃芩無假，阿魏無眞。
客來主不顧，自是無良賓；良賓主不顧，應恐是癡人。
貧居鬧市無人問，富在深山有遠親。
誰人背後無人説，哪箇人前不説人？
有錢道眞語，無錢語不眞。
不信但看筵中酒，杯杯先敬有錢人。
鬧裏掙錢，靜處安身。
來如風雨，去似微塵。
長江後浪推前浪，世上新人趕舊人。
近水樓臺先得月，向陽花木早逢春。
古人不見今時月，今月曾經照古人。
先到爲君，後到爲臣。
莫道君行早，更有早行人。
莫信直中直，須防仁不仁。
山中有直樹，世上無直人。
自恨枝無葉，莫怨太陽偏。
萬般皆是命，半點不由人。
一年之計在於春，一日之計在於晨；一家之計在於和，一生之計在於勤。
責人之心責己，恕己之心恕人。
守口如甁，防意如城。
寧可人負我，切莫我負人。
再三須愼意，第一莫欺心。
虎生猶可近，人熟不堪親。
來説是非者，便是是非人。
遠水難救近火，遠親不如近鄰。
有茶有酒多兄弟，急難何曾見一人？
人情似紙張張薄，世事如棋局局新。
山中也有千年樹，世上難逢百歳人。
力微休負重，言輕莫勸人。
無錢休入衆，遭難莫尋親。
平生不做皺眉事，世上應無切齒人。
士乃國之寶，儒爲席上珍。
若要斷酒法，醒眼看醉人。
求人須求大丈夫，濟人須濟急時無。
渇時一滴如甘露，醉後添杯不如無。
久住令人賤，頻來親也疎。
酒中不語眞君子，財上分明大丈夫。
貧賤之交不可忘，糟糠之妻不下堂。
出家如初，成佛有餘。
積金千兩，不如明解經書。
養子不教如養驢，養女不教如養豬。
有田不耕倉廩虛，有書不讀子孫愚。
倉廩虛兮歳月乏，子孫愚兮禮義疎。
聽君一席話，勝讀十年書。
人不通今古，馬牛如襟裾。
茫茫四海人無數，哪箇男兒是丈夫？
白酒釀成縁好客，黃金散盡爲收書。
救人一命，勝造七級浮屠。
城門失火，殃及池魚。
庭前生瑞草，好事不如無。
欲求生富貴，須下死工夫。
百年成之不足，一旦敗之有餘。
人心似鐵，官法如爐。
善化不足，惡化有餘。
水太淸則無魚，人至察則無徒。
知者減半，省者全無。
在家由父，出嫁從夫。
癡人畏婦，賢女敬夫。
是非終日有，不聽自然無。
寧可正而不足，不可邪而有餘。
寧可信其有，不可信其無。
竹籬茅舍風光好，道院僧堂終不如。
命裏有時終須有，命裏無時莫強求。
道院迎仙客，書堂隱相儒。
庭栽棲鳳竹，池養化龍魚。
結交須勝己，似我不如無。
但看三五日，相見不如初。
人情似水分髙下，世事如雲任巻舒。
會説説都是，不會説無禮。
磨刀恨不利，刀利傷人指。
求財恨不得，財多害自己。
知足常足，終身不辱。
知止常止，終身不恥。
有福傷財，無福傷己。
差之毫釐，失之千里。
若登髙必自卑，若渉遠必自邇。
三思而行，再思可矣。
使口不如親爲，求人不如求己。
小時是兄弟，長大各鄕里。
妬財莫妬食，怨生莫怨死。
人見白頭嗔，我見白頭喜。
多少少年亡，不到白頭死。
牆有縫，壁有耳。
好事不出門，惡事傳千里。
若要人不知，除非己莫爲。
爲人不做虧心事，半夜敲門心不驚。
賊是小人，知過君子。
君子固窮，小人窮斯濫也。
貧窮自在，富貴多憂。
不以我爲德，反以我爲仇。
寧向直中取，不可曲中求。
人無遠慮，必有近憂。
知我者謂我心憂，不知我者謂我何求？
晴天不肯去，只待雨淋頭。
成事莫説，覆水難收。
是非只爲多開口，煩惱皆因強出頭。
忍得一時之氣，免得百日之憂。
近來學得烏龜法，得縮頭時且縮頭。
懼法朝朝樂，欺公日日憂。
人生一世，草生一春。
黑髮不知勤學早，白首方悔讀書遲。
月過十五光明少，人到中年萬事休。
兒孫自有兒孫福，莫爲兒孫作馬牛。
爲人莫做千年計，三十河東四十西。
人生不滿百，常懷千歳憂。
今朝有酒今朝醉，明日愁來明日憂。
路逢險處難迴避，事到頭來不自由。
藥能醫假病，酒不解眞愁。
人貧不語，水平不流。
一家有女百家求，一馬不行百馬憂。
有花方酌酒，無月不登樓。
三杯通大道，一醉解千愁。
深山畢竟藏猛虎，大海終須納細流。
惜花須檢點，愛月不梳頭。
大抵選他肌骨好，不擦紅粉也風流。
受恩深處宜先退，得意濃時便可休。
莫待是非來入耳，從前恩愛反爲仇。
留得五湖明月在，不愁無處下金鉤。
休別有魚處，莫戀淺灘頭。
去時終須去，再三留不住。
忍一句，息一怒，饒一著，退一歩。
三十不豪，四十不富，五十將來尋死路。
生不論魂，死不認屍。
一寸光陰一寸金，寸金難買寸光陰。
父母恩深終有別，夫妻義重也分離。
人生似鳥同林宿，大限來時各自飛。
人善被人欺，馬善被人騎。
人無橫財不富，馬無野草不肥。
人惡人怕天不怕，人善人欺天不欺。
善惡到頭終有報，只爭來早與來遲。
黃河尙有澄淸日，豈可人無得運時。
得寵思辱，安居慮危。
唸-{唸}有如臨敵日，心心常似過橋時。
英雄行險道，富貴似花枝。
人情莫道春光好，只怕秋來有冷時。
送君千里，終須一別。
但將冷眼看螃蟹，看你橫行到幾時。
見事莫説，問事不知。
閒事休管，無事早歸。
假緞染就眞紅色，也被旁人説是非。
善事可作，惡事莫爲。
許人一物，千金不移。
龍生龍子，虎生豹兒。
龍游淺水遭蝦戲，虎落平陽被犬欺。
一舉首登龍虎榜，十年身到鳳凰池。
十年窗下無人問，一舉成名天下知。
酒債尋常行處有，人生七十古來稀。
養兒待老，積穀防飢。
鷄豚狗彘之畜，無失其時。數家之口，可以無飢矣。
當家纔知鹽米貴，養子方知父母恩。
常將有日思無日，莫把無時當有時。
樹欲靜而風不止，子欲養而親不待。
時來風送滕王閣，運去雷轟薦福碑。
入門休問榮枯事，觀看容顏便得知。
官淸書吏瘦，神靈廟祝肥。
息卻雷霆之怒，罷卻虎狼之威。
饒人算人之本，輸人算人之機。
好言難得，惡語易施。
一言旣出，駟馬難追。
道吾好者是吾賊，道吾惡者是吾師。
路逢俠客須呈劍，不是才人莫獻詩。
三人同行，必有我師焉，擇其善者而從之，其不善者而改之。
欲昌和順須爲善，要振家聲在讀書。
少壯不努力，老大徒傷悲。
人有善願，天必佑之。
莫飲卯時酒，昏昏醉到酉。
莫罵酉時妻，一夜受孤淒。
種麻得麻，種豆得豆。
天眼恢恢，疎而不漏。
見官莫向前，做客莫在後。
寧添一斗，莫添一口。
螳螂捕蟬，豈知黃雀在後。
不求金玉重重貴，但願兒孫箇箇賢。
一日夫妻，百世姻縁。
百世修來同船渡，千世修來共枕眠。
殺人一萬，自損三千。
傷人一語，利如刀割。
枯木逢春猶再發，人無兩度再少年。
未晩先投宿，鷄鳴早看天。
將相胸前堪走馬，公侯肚裏好撐船。
富人思來年，窮人想眼前。
世上若要人情好，賒去物件莫取錢。
死生有命，富貴在天。
撃石原有火，不撃乃無煙。
爲學始知道，不學亦徒然。
莫笑他人老，終須還到老。
和得鄰里好，猶如拾片寶。
但能依本分，終須無煩惱。
大家做事尋常，小家做事慌張。
大家禮義教子弟，小家兇惡訓兒郎。
君子愛財，取之有道。
貞婦愛色，納之以禮。
善有善報，惡有惡報。
不是不報，日子不到。
萬惡淫爲首，百善孝當先。
人而無信，不知其可也。
一人道虛，千人傳實。
凡事要好，須問三老。
若爭小可，便失大道。
家中不和鄰里欺，鄰里不和説是非。
年年防饑，夜夜防盜。
學者是好，不學不好。
學者如禾如稻，不學者如蒿如草。
遇飲酒時須飲酒，得髙歌處且髙歌。
因風吹火，用力不多。
不因漁父引，怎得見波濤。
無求到處人情好，不飲從他酒價髙。
知事少時煩惱少，識人多處是非多。
入山不怕傷人虎，只怕人情兩面刀。
強中更有強中手，惡人須用惡人磨。
會使不在家豪富，風流不用著衣多。
光陰似箭，日月如梭。
天時不如地利，地利不如人和。
黃金未爲貴，安樂値錢多。
世上萬般皆下品，思量唯有讀書髙。
世間好語書説盡，天下名山僧佔多。
爲善最樂，作惡難逃。
羊有跪乳之恩，鴉有反哺之義。
孝順還生孝順子，忤逆還生忤逆兒。
不信但看檐前水，點點滴滴舊池窩。
你急他未急，人閒心不閒。
隱惡揚善，執其兩端。
妻賢夫禍少，子孝父心寬。
旣墜釜甑，反顧無益。
翻覆之水，收之實難。
人生知足何時足，人老偸閒且是閒。
但有緑楊堪繫馬，處處有路通長安。
見者易，學者難。莫將容易得，便作等閒看。
厭靜還思喧，嫌喧又憶山。
自從心定後，無處不安然。
用心計較般般錯，退歩思量事事難。
道路各別，養家一般。
從儉入奢易，從奢入儉難。
知音説與知音聽，不是知音莫與彈。
點石化爲金，人心猶未足。
信了賭，賣了屋。
他人觀花，不渉你目。
他人碌碌，不渉你足。
誰人不愛子孫賢，誰人不愛千鍾粟。
奈五行，不是這般題目。
莫把眞心空計較，兒孫自有兒孫福。
書到用時方恨少，事非經過不知難。
天下無不是的父母，世上最難得者兄弟。
與人不和，勸人養鵝；與人不睦，勸人架屋。
但行好事，莫問前程。
河狹水激，人急計生。
明知山有虎，莫向虎山行。
路不行不到，事不爲不成。
人不勸不善，鐘不打不鳴。
無錢方斷酒，臨老始看經。
點塔七層，不如暗處一燈。
堂上二老是活佛，何用靈山朝世尊。
萬事勸人休瞞昧，舉頭三尺有神明。
但存方寸土，留與子孫耕。
滅卻心頭火，剔起佛前燈。
惺惺常不足，懵懵作公卿。
衆星朗朗，不如孤月獨明。
兄弟相害，不如自生。
合理可作，小利莫爭。
牡丹花好空入目，棗花雖小結實成。
欺老莫欺小，欺人心不明。
隨分耕鋤收地利，他時飽滿謝蒼天。
得忍且忍，得耐且耐。不忍不耐，小事成大。
相論逞英雄，家計漸漸退。
賢婦令夫貴，惡婦令夫敗。
一人有慶，兆民咸賴。
人老心未老，人窮志莫窮。
人無千日好，花無百日紅。
黃蜂一口針，橘子兩邊分。
世間痛恨事，最毒淫婦心。
殺人可恕，情理難容。
乍富不知新受用，乍貧難改舊家風。
座上客常滿，樽中酒不空。
屋漏更遭連夜雨，行船又遇打頭風。
筍因落籜方成竹，魚爲奔波始化龍。
記得少年騎竹馬，看看又是白頭翁。
禮義生於富足，盜賊出於貧窮。
天上衆星皆拱北，世間無水不朝東。
士爲知己者死，女爲悅己者容。
色即是空，空即是色。
君子安貧，達人知命。
良藥苦口利於病，忠言逆耳利於行。
順天者存，逆天者亡。
有縁千里來相會，無縁對面不相逢。
有福者昌，無福者亡。
人爲財死，鳥爲食亡。
夫妻相合好，琴瑟與笙簧。
紅粉易粧嬌態女，無錢難作好兒郎。
有兒貧不久，無子富不長。
善必壽老，惡必早亡。
爽口食多偏作藥，快心事過恐生殃。
富貴定要安本分，貧窮不必枉思量。
畫水無風空作浪，繡花雖好不聞香。
貪他一斗米，失卻半年糧。
爭他一腳豚，反失一肘羊。
龍歸晩洞雲猶濕，麝過春山草木香。
平生只會量人短，何不回頭把自量。
見善如不及，見惡如探湯。
人貧志短，馬瘦毛長。
自家心裏急，他人未知忙。
貧無達士將金贈，病有髙人説藥方。
觸來莫與説，事過心淸涼。
秋至滿山多秀色，春來無處不花香。
凡人不可貌相，海水不可斗量。
淸淸之水，爲土所妨。濟濟之士，爲酒所傷。
蒿草之下，或有蘭香。茅茨之屋，或有侯王。
無限朱門生餓殍，幾多白屋出公卿。
醉裏乾坤大，壺中日月長。
拂石坐來春衫冷，踏花歸去馬蹄香。
萬事前身定，浮生空自忙。
千里送毫毛，禮輕仁義重。
叫月子規喉舌冷，宿花蝴蝶夢魂香。
一言不中，千言不用。
一人傳虛，百人傳實。
萬金良藥，不如無疾。
千里送鵝毛，禮輕情義重。
世事明如鏡，前程暗似漆。
君子懷刑，小人懷惠。
架上碗兒輪流轉，媳婦自有做婆時。
光陰黃金難買，一世如駒過隙。
良田萬頃，日食一升。
大廈千間，夜眠八尺。
千經萬典，孝義爲先。
天上人間，方便第一。
一字入公門，九牛拔不出。
八字衙門向南開，有理無錢莫進來。
欲求天下事，須用世間財。
富從升合起，貧因不算來。
近河不得枉使水，近山不得枉燒柴。
家中無才子，官從何處來。
慈不掌兵，義不掌財。
一夫當關，萬夫莫開。
萬事不由人計較，一生都是命安排。
白雲本是無心物，卻被淸風引出來。
急行慢行，前程只有多少路。
命中只有如許財，絲毫不可有閃失。
人間私語，天聞若雷。
暗室虧心，神目如電。
一毫之惡，勸人莫作。一毫之善，與人方便。
欺人是禍，饒人是福。天眼恢恢，報應甚速。
聖賢言語，神欽鬼伏。
人各有心，心各有見。
口説不如身逢，耳聞不如目見。
見人富貴生歡喜，莫把心頭似火燒。
養軍千日，用在一朝。
國淸才子貴，家富小兒驕。
利刀割體痕易合，惡語傷人恨不消。
公道世間唯白髮，貴人頭上不曾饒。
有錢堪出衆，無衣懶出門。
爲官須作相，及第必爭先。
苗從地發，樹向枝分。
宅裏燃火，煙氣成雲。
以直報怨，知恩報恩。
紅顔今日雖欺我，白髮他時不放君。
父子和而家不退，兄弟和而家不分。
一片雲間不相識，三千里外卻逢君。
官有正條，民有和約。
閒時不燒香，急時抱佛腳。
幸生太平無事日，恐逢年老不多時。
國亂思良將，家貧思賢妻。
池塘積水須防旱，田地勤耕足養家。
根深不怕風搖動，樹正無愁月影斜。
爭得貓兒，失卻牛腳。
愚者千慮，必有一得，智者千慮，必有一失。
始吾於人也，聽其言而信其行。
今吾於人也，聽其言而觀其行。
哪箇梳頭無亂髮，情人眼裏出西施。
珠沉淵而川媚，玉韞石而山輝。
夕陽無限好，只恐不多時。
久旱逢甘霖，他鄕遇故知；洞房花燭夜，金榜題名時。
惜花春起早，愛月夜眠遲。
掬水月在手，弄花香滿衣。
桃紅李白薔薇紫，問著東君總不知。
教子教孫須教義，栽桑栽柘少栽花。
休念故鄕生處好，受恩深處便爲家。
學在一人之下，用在萬人之上。
一日爲師，終生爲父。
忘恩負義，禽獸之徒。
勸君莫將油炒菜，留與兒孫夜讀書。
書中自有千鍾粟，書中自有顔如玉。
莫怨天來莫怨人，五行八字命生成。
莫怨自己窮，窮要窮得乾凈；莫羨他人富，富要富得淸髙。
別人騎馬我騎驢，仔細思量我不如，
待我回頭看，還有挑腳漢。
路上有飢人，家中有賸飯。
積德與兒孫，要廣行方便。
作善鬼神欽，作惡遭天遣。
積錢積穀不如積德，買田買地不如買書。
一日春工十日糧，十日春工半年糧。
疎懶人沒喫，勤儉糧滿倉。
人親財不親，財利要分淸。
十分伶俐使七分，常留三分與兒孫，
若要十分都使盡，遠在兒孫近在身。
君子樂得做君子，小人枉自做小人。
好學者則庶民之子爲公卿，不好學者則公卿之子爲庶民。
惜錢莫教子，護短莫從師。
記得舊文章，便是新舉子。
人在家中坐，禍從天上落。
但求心無愧，不怕有後災。
只有和氣去迎人，哪有相打得太平。
忠厚自有忠厚報，豪強一定受官刑。
人到公門正好修，留些陰德在後頭。
爲人何必爭髙下，一旦無命萬事休。
山髙不算髙，人心比天髙。
白水變酒賣，還嫌豬無糟。
貧寒休要怨，寶貴不須驕。
善惡隨人作，禍福自己招。
奉勸君子，各宜守己。
只此呈示，萬無一失。前人俗語，言淺理深。
補遺增廣，集成書文。
世上無難事，只怕不專心。
成人不自在，自在不成人；
金憑火煉方知色，與人交財便知心。
乞丐無糧，懶惰而成。
勤儉爲無價之寶，節糧乃衆妙之門。
省事儉用，免得求人。
量大禍不在，機深禍亦深。
善爲至寶深深用，心作良田世世耕。
群居防口，獨坐防心。
體無病爲富貴，身平安莫怨貧。
敗家子弟揮金如土，貧家子弟積土成金。
富貴非關天地，禍福不是鬼神。
安分貧一時，本分終不貧。
不拜父母拜乾親，弟兄不和結外人。
人過留名，鴈過留聲。
擇子莫擇父，擇親莫擇鄰。
愛妻之心是主，愛子之心是親。
事從根起，藕葉連心。
禍與福同門，利與害同城。
淸酒紅人臉，財帛動人心！
寧可葷口念佛，不可素口駡人。
有錢能説話，無錢話不靈。
豈能盡如人意？但求不愧吾心。
不説自己井繩短，反説他人箍井深。
恩愛多生病，無錢便覺貧。
只學斟酒意，莫學下棋心。
孝莫假意，轉眼便爲人父母。
善休望報，回頭只看汝兒孫！
口開神氣散，舌出是非生！
彈琴費指甲，説話費精神。
千貫買田，萬貫結鄰。
人言未必猶盡，聽話只聽三分。
隔壁豈無耳，窗外豈無人？
財可養生須注意，事不關己不勞心。
酒不護賢，色不護病；
財不護親，氣不護命！
一日不可無常業，安閑便易起邪心！
炎涼世態，富貴更甚於貧賤；
嫉妬人心，骨肉更甚於外人！
瓜熟蔕落，水到渠成。
人情送匹馬，買賣不饒針！
過頭飯好喫，過頭話難聽！
事多累了自己，田多養了衆人。
怕事忍事不生事自然無事；
平心靜心不欺心何等放心！
天子至尊不過於理，在理良心天下通行。
好話不在多説，有理不在髙聲！
一朝權在手，便把令來行。
甘草味甜人可食，巧言妄語不可聽。
當塲不論，過後枉然。
貧莫與富鬬，富莫與官爭！
官淸難逃猾吏手，衙門少有念佛人！
家有千口，主事一人。
父子竭力山成玉，弟兄同心土變金。
當事者迷，旁觀者淸。
怪人不知理，知理不怪人。
未富先富終不富，未貧先貧終不貧。
少當少取，少輸當贏！
飽暖思淫慾，飢寒起盜心！
蚊蟲遭扇打，只因嘴傷人！
慾多傷神，財多累心！
布衣得暖眞爲福，千金平安即是春。
家貧出孝子，國亂顯忠臣！
寧做太平犬，莫做離亂人！
人有幾等，官有幾品。
理不衞親，法不爲民。
自重者然後人重，人輕者便是自輕。
自身不謹，擾亂四鄰。
快意事過非快意，自古敗名因敗事。
傷身事莫做，傷心話莫説。
小人肥口，君子肥身。
地不生無名之輩，天不生無路之人。
一苗露水一苗草，一朝天子一朝臣。
讀未見書如逢良友，見已讀書如逢故人。
福滿須防有禍，凶多料必無爭。
不怕三十而死，只怕死後無名。
但知江湖者，都是薄命人。
不怕方中打死人，只知方中無好人。
説長説短，寧説人長莫説短；
施恩施怨，寧施人恩莫施怨。
育林養虎，虎大傷人。
冤家抱頭死，事要解交人。
巻簾歸乳燕，開扇出蒼蠅。
愛鼠常留飯，憐蛾燈罩紗。
人命在天，物命在人。
奸不通父母，賊不通地鄰。
盜賊多出賭博，人命常出姦情。
治國信讒必殺忠臣，治家信讒必疎其親。
治國不用佞臣，治家不用佞婦。
好臣一國之寶，好婦一家之珍。
穩的不滾，滾的不穩。
兒不嫌母醜，狗不嫌家貧。
君子千錢不計較，小人一錢惱人心。
人前顯貴，鬧裏奪爭。
要知江湖深，一箇不做聲。
知止自當出妄想，安貧須是禁奢心。
初入行業，三年事成；
初喫饅頭，三年口生。
家無生活計，坐喫如山崩。
家有良田萬頃，不如薄藝在身；
藝多不養家，食多嚼不贏。
命中只有八合米，走遍天下不滿升。
使心用心，反害自身。
國家無空地，世上無閑人。
妙藥難醫怨逆病，混財不富窮命人。
耽誤一年春，十年補不淸；
人能處處能，草能處處生。
會打三班鼓，也要幾箇人。
人不走不親，水不打不渾。
三貧三富不到老，十年興敗多少人！
買貨買得眞，折本折得輕；
不怕問到，只怕倒問。
人強不如貨強，價髙不如口便。
會買買怕人，會賣賣怕人。
隻隻船上有梢公，天子足下有貧親。
旣知莫望，不知莫向。
在一行，練一行。
窮莫失志，富莫癲狂。
天欲令其滅亡，必先讓其瘋狂。
梢長人膽大，梢短人心慌。
隔行莫貪利，久煉必成鋼。
甁花雖好艷，相看不耐長。
早起三光，遲起三慌。
未來休指望，過去莫思量；
時來遇好友，病去遇良方。
布得春風有夏雨，哈得秋風大家涼。
晴帶雨傘，飽帶飢糧。
滿壺全不響，半壺響叮當。
久利之事莫爲，衆爭之地莫往。
老醫迷舊疾，朽藥誤良方；
該在水中死，不在岸上亡。
捨財不如少取，施藥不如傳方。
倒了城牆醜了縣官，打了梅香醜了姑娘。
燕子不進愁門，耗子不鑽空倉。
蒼蠅不叮無縫蛋，謡言不找謹愼人。
一人捨死，萬人難當。
人爭一口氣，佛爭一炷香。
門爲小人而設，鎖乃君子之防。
舌齩只爲揉，齒落皆因眶。
硬弩絃先斷，鋼刀刃自傷。
賊名難受，龜名難當。
好事他人未見講，錯處他偏説得長。
男子無志純鐵無鋼，女子無志爛草無瓤。
生男欲得成龍猶恐成麞，生女欲得成鳳猶恐成虎。
養男莫聽狂言，養女莫叫離母。
男子失教必愚頑，女子失教定粗魯。
生男莫教弓與弩，生女莫教歌與舞。
學成弓弩沙塲災，學成歌舞爲人妾。
財交者密，財盡者疎。
婚姻論財，夫妻之道。
色嬌者親，色衰者疎。
少實勝虛，巧不如拙。
百戰百勝不如無爭，萬言萬中不如一默。
有錢不置怨逆産，冤家宜解不宜結。
近朱者赤，近墨者黑。
一箇山頭一隻虎，惡龍難鬬地頭蛇。
出門看天色，進門看臉色。
商賈買賣如施捨，買賣公平如積德。
天生一人，地生一穴。
家無三年之積不成其家，國無九年之積不成其國。
男子有德便是才，女子無才便是德。
有錢難買子孫賢，女兒不請上門客。
男大當婚女大當嫁，不婚不嫁惹出笑話。
謙虛美德，過謙即詐。
自己跌倒自己爬，望人扶持都是假。
人不知己過，牛不知力大。
一家飽暖千家怨，一物不見賴千家。
當面論人惹恨最大，是與不是隨他説吧！
誰人做得千年主，轉眼流傳八百家。
滿載芝麻都漏了，還在水裏撈油花！
皇帝坐北京，以理統天下。
五百年前共一家，不同祖宗也同華！
學堂大如官廳，人情大過王法。
找錢猶如針挑土，用錢猶如水推沙！
害人之心不可有，防人之心不可無！
不愁無路，就怕不做。
須向根頭尋活計，莫從體面下功夫！
禍從口出，病從口入。
藥補不如肉補，肉補不如養補。
思慮之害甚於酒色，日日勞力上牀呼疾。
人怕不是福，人欺不是辱。
能言不是眞君子，善處方爲大丈夫！
爲人莫犯法，犯法身無主。
姊妹同肝膽，弟兄同骨肉。
慈母多誤子，悍婦必欺夫！
君子千里同舟，小人隔牆易宿。
文錢逼死英雄漢，財不歸身恰是無。
妻子如衣服，弟兄似手足。
衣服補易新，手足斷難續。
盜賊怨失主，不孝怨父母。
一時勸人以口，百世勸人以書。
我不如人我無其福，人不如我我常知足！
撿金不忘失金人，三兩黃銅四兩福。
因禍得福，求賭必輸。
一言而讓他人之禍，一忿而折平生之福。
天有不測風雲，人有旦夕禍福。
不淫當齋，淡飽當肉。
緩歩當車，無禍當福。
男無良友不知己之有過，女無明鏡不知面之精粗。
事非親做，不知難處。
十年易讀舉子，百年難淘江湖！
積錢不如積德，閑坐不如看書。
思量挑擔苦，空手做是福。
時來易借銀千兩，運去難賒酒半壺。
天晴打過落雨鋪，少時享過老來福。
與人方便自己方便，一家打牆兩家好看。
當面留一綫，過後好相見。
入門掠虎易，開口告人難。
手指要往內撇，家醜不可外傳。
浪子出於祖無德，孝子出於前人賢。
貨離鄕貴，人離鄕賤。
樹挪死，人挪活。
在家千日好，出門處處難。
三員長者當官員，幾箇明人當知縣？
明人自斷，愚人官斷。
人怕三見面，樹怕一墨綫。
邨夫硬似鐵，光棍軟如棉。
不是撐船手，怎敢拏篙竿！
天下禮儀無窮，一人知識有限。
一人不得二人計，宋江難結萬人縁。
家有三畝田，不離衙門前，鄕間無強漢，衙門就餓飯。
人人依禮儀，天下不設官。
衙門錢，眼睛錢；
田禾錢，千萬年。
詩書必讀，不可做官。
爲人莫當官，當官皆一般。
換了你我去，恐比他還貪。
官吏淸廉如修行，書差方便如行善。
靠山喫山，種田喫田。
喫盡美味還是鹽，穿盡綾羅還是棉。
一夫不耕，全家餓飯，一女不織，全家受寒。
金銀到手非容易，用時方知來時難。
先講斷，後不亂，免得藕斷絲不斷。
聽人勸，得一半。
不怕慢，只怕站。
逢快莫趕，逢賤莫懶。
謀事在人，成事在天！
長路人挑擔，短路人賺錢。
寧賣現二，莫賣賒三。
賺錢往前算，折本往後算。
小小生意賺大錢，七十二行出狀元。
自己無運至，卻怨世界難。
膽大不如膽小，心寛甚如屋寛。
妻賢何愁家不富，子孫何須受祖田。
是兒不死，是財不散。
財來生我易，我去生財難。
十月灘頭坐，一日下九灘。
結交一人難上難，得罪一人一時間。
借債經商，賣田還債；
賒錢起屋，賣屋還錢。
修起廟來鬼都老，拾得秤來薑賣完。
不嫖莫轉，不賭莫看。
節食以去病，少食以延年。
豆腐多了是包水，梢公多了打爛船。
無口過是，無眼過難。
無身過易，無心過難。
不會鳧水怨河灣，不會犂田怨枷擔。
他馬莫騎，他弓莫挽。
要知心腹事，但聽口中言。
寧在人前全不會，莫在人前會不全。
事非親見，切莫亂談。
打人莫打臉，駡人莫駡短。
好言一句三冬暖，話不投機六月寒。
人上十口難盤，帳上萬元難還。
放債如施，收債如討。
告狀討錢，海底摸鹽。
衙門深似海，弊病大如天。
銀錢莫欺騙，牛馬不好變。
好漢莫被人識破，看破不値半文錢。
狗齩對頭人，雷打三世冤。
不賣香燒無賸錢，井水不打不滿邊。
事寛則園，太久則偏。
髙人求低易，低人求髙難。
有錢就是男子漢，無錢就是漢子難。
人上一百，手藝齊全。
難者不會，會者不難。
生就木頭造就船，砍的沒得車的圓。
心不得滿，事不得全。
鳥飛不盡，話説不完。
人無喜色休開店，事不遂心莫怨天。
選婿莫選田園，選女莫選嫁奩。
紅顔女子多薄命，福人出在醜人邊。
人將禮義爲先，樹將花果爲園。
臨危許行善，過後心又變。
天意違可以人回，命早定可以心挽。
強盜口內出赦書，君子口中無戲言。
貴人語少，貧子話多。
快裏須斟酌，耽誤莫遲春。
讀過古華佗，不如見癥多。
東屋未補西屋破，前帳未還後又拖。
今年又説明年富，待到明年差不多。
志不同己，不必強合。
莫道坐中安樂少，須知世上苦情多。
本少利微強如坐，屋檐水也滴得多。
勤儉持家富，謙恭受益多。
細處不斷粗處斷，黃梅不落靑梅落。
見錢起意便是賊，順手牽羊乃爲盜。
要做快活人，切莫尋煩惱。
要做長壽人，莫做短命事。
要做有後人，莫做無後事。
不經一事，不長一智。
寧可無錢使，不可無行止。
栽樹要栽松柏，結交要結君子。
秀才不出門，能知天下事。
錢多不經用，兒多不耐死。
弟兄爭財家不窮不止，妻妾爭風夫不死不止。
男人有志，婦人有勢。
夫人死百將臨門，將軍死一卒不至。
天旱誤甲子，人窮誤口齒。
百歳無多日，光陰能幾時？
父母養其身，自己立其志。
待有餘而濟人，終無濟人之日；
待有閑而讀書，終無讀書之時。
此書傳後世，句句必精讀，其中禮和義，奉勸告世人。
勤奮讀，苦發奮，走遍天涯如遊刃。