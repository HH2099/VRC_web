臺灣說略
作者：王石鵬　1900年

臺灣三字經的附錄，一卷。

總說略
竊維臺灣四面皆海，前明始知海外有此地，為鄭氏踞之。自康熙二十二年討平收入版圖。蓋有清以來，即以臺灣名設府。仍以名之。初領臺灣、鳳山、諸羅三縣、澎湖一廳，厥後此壤漸開，雍正元年拓彰化縣，並設淡水同知，共城治理。雍正九年割大甲以北歸同知管轄，於竹塹地方設署。嘉慶十五年，以遠望坑迤北而東，歷蘇澳至大小南澳中設噶嗎蘭通判。光緒元年奏以南路同知移駐卑南。又於極南之琅骜猴洞添設一縣，曰恆春縣。光緒四年，以中路鹿港同知移駐埔裏社。續又奏請專設埔裏社撫民理番通判，仍移同知於鹿港。嗣南北分治，在淡水廳轄艋舺、大稻埕，居中之地添設府治，曰臺北府。附郭設淡水縣。裁淡水同知，改設新竹縣，以噶嗎蘭改設宜蘭縣，將通判移駐基隆。光緒十四年，閩臺分省，復將前後山全局應移、應裁併、應添設者分別籌議。於前山彰化縣轄橋仔圖地方，建設省會，附郭設臺灣府為首府，臺灣縣為首縣，改原有之臺灣府縣為臺南府，為安平縣，仍與臺灣道同城。裁鹿港同知劃嘉義之東、彰化之南添設一縣，曰雲林縣。又劃新竹中港以南添設一縣，曰苗栗縣。又改基隆通判為基隆撫民理番同知。分淡水東北四堡之地歸廳管轄。又改卑南同知為臺東直隸州知州，駐水尾地方，添直隸州州同一員，駐卑南。添直隸州州判一員，駐花蓮港。均隸臺東直隸州管轄。按年稽考。開闢日廣，田地制宜，規模大備焉。計前山自極北之基隆、宜蘭交界草嶺頂起，至極南之恆春縣轄鵝巒鼻海口止，共計民站八百五十里。其後山南自鵝巒鼻起，至宜蘭極北與基隆交界之草嶺頂止，共計七百六十里。統計前後南北周圍一千六百餘里。

臺北府說略
臺北府，光緒元年奏裁淡水同知，設臺北府，就艋舺、大稻埕之間建府治，附郭首縣為淡水縣。南自中壢，北至水返腳，隸淡水管轄。自中壢以南，至大甲溪，添設新竹縣。就淡水廳舊治之竹塹地方為縣城。又自遠望坑迤北而東，舊為噶瑪蘭通判分治疆域，改設一縣，曰宜蘭。即就廳治為縣城，並移通判於基隆海口。光緒十四年，改通判為撫民理番同知。計設一府，領三縣、一廳。距府城西北有基隆、滬尾兩海口，均為通商口岸，稅務司、領事均在滬尾。巡撫、藩司因省會城署尚未建就，暫駐臺北行臺。計東南至宜蘭縣城民站二百零三里，南至新竹縣城一百二十里，至臺灣府城三百里。西北至滬尾海口三十里。北至基隆廳六十里。

基隆廳說略
基隆通判於光緒初年移設，兼理通商煤務。十四年分省，改撫民理番同知，析淡水所轄基隆、石碇、金包里、三貂四堡以隸之。距府城六十里。東北濱臨大海，輪船出入，不候潮水，四時可泊，不似滬尾口有沙湧積，需僱小船引帶也。有洋人與海關委員查收關稅，為滬尾海關分口。現由廳南穿山至淡水之大稻埕，創興鐵路，指日商民又將聚集基隆矣。東北八斗一帶為產煤之區，計東至三貂溪海邊民站八十里，東南由遠望坑至宜蘭交界之草嶺六十里，西南至淡水交界之南港四十里，北至海口二里。

附載驛路(民站)
南路水返腳(二十七里)、城站(二十五里)、龍潭(二十八里)、頂雙溪(三十里)、至宜蘭轄大里簡。

淡水縣說略
淡水縣為附郭首邑，亦淡水廳舊治，與新竹劃地分轄。縣西十二里，舊有新莊縣丞，早裁。邑本十四堡，自改行省，割四堡歸基隆同知管轄。外有觀音山、大屯山為屏障，實全臺北門鎖鑰。迤西三十里曰滬尾，為通商口岸，設領事、稅務司、海關。此與基隆交界之大磺山左近為產煤之區。西南大山埝姑崁一帶逼近內山，設局撫循，令交番童，帶郡肄業，來歸甚眾。計東路由番社繞至宜蘭交界之粗坑民站四十里，西南至新竹交界之塗牛溝六十里，西北至滬尾海三十里，東北至基隆交界之南港口二十里。

附載驛路(民站)
南路中壢站(二十三里)、桃仔園(三十五里)、城站(出東門三十三里)、至基轄水返腳。

新竹縣說略
新竹縣舊為淡水廳轄地，自光緒四年析土設官，以大甲溪以北至塗牛溝以南劃歸管轄。城治、衙署、倉庫均仍舊址，而改名焉。嗣十四年分省，又割中港溪以南至大甲溪設苗栗縣，隸臺灣府，而新竹南界遂以中港為止，距府治一百二十里。邑負山臨海，港口大小數處，礁多水淺，不通輪舶，僅祗商船出入。迤東鹹菜甕、三角湧、五指山一帶，逼近內山，設局撫循，各送番童出社肄業，成效可期。計東至五指山番界止民站七十里，南至苗栗交界之中港口三十五里，西至海濱十里，北至溪水交界之塗牛溝南止六十里。

附載驛路(民站)
南路中港站(二十五里)、城站(出北門二十二里)、大湖口(四十里)、至淡轄中壢站。

宜蘭縣說略
宜蘭縣距府治陸程一百九十里，迤東而南，僻處山後，本噶瑪蘭舊地，初名蛤仔難，光緒四年改設為縣。東北隅三十里，海中浮嶼曰龜山，草嶺迤東，山若屏障，海濱大石嶙峋，中設一關，曰北關。近於蘇澳者，曰南關。兩稱門戶。海口之著者，惟蘇澳。輪船至此可泊，但防礁石。邑東北三十里曰頭圍，設縣丞。東南二十里曰羅東，舊設巡檢，已裁。自頭圍歷大坪林以達木塀見尾街至艋舺為旁徑，約程百里，稱便捷。但山路崎嶇，可人行，不通輿馬。生番多聚。在西南諸山叭哩沙一帶，向設隘寮以防之。今設局撫循，令交番童帶局肄業，寓以子為質之意，稍斂嗜殺之風焉。計東至過嶺仔海邊民站二十里，南至蘇澳海口五十里，西至叭哩沙番界四十里，北至基隆交界之草嶺六十二里。

附載驛路(民站)
北路大里簡站(三十二里)、頭圍(三十里)、城站。

臺灣府說略
臺灣府為光緒十四年分省時移設之首府，在彰化縣東北二十里大墩橋仔圖地方，並設首縣曰臺灣縣。同城奏駐巡撫、藩司，因城垣衙署建造需時，撫、藩駐此待遷。劃嘉義之東、彰化之南兩邑地界於林圯埔地方，增設一縣曰雲林。又割新竹縣中港溪以南三堡之地，於維祥莊地方增設一縣，曰苗栗。其彰化縣埔裏社通判，前隸臺南，現亦改隸臺灣府轄。計一廳、四縣，形勢居中，控馭南北，海口有鐵板沙橫亙，輪船不能久泊，實為扼要之區。計東至臺東直隸州，自雲林越山前往三百數十里，中隔生番，現由臺南府屬鳳轄之三條崙行走，民站六百八十里。南至臺南府城二百三十五里，西至彰化縣鹿港海口五十里，北至臺北府城三百里。

埔裏社廳說略
埔裏社廳為彰化內山大莆地方，共計六社，曰埔裏、曰眉社、曰田頭、曰水社、曰審鹿、曰貓蘭紀埔社者，見黃叔璥番俗六考、鄧傳安蠡測彙鈔，而以姚瑩之石甫文集為詳。光緒元年，海防戒嚴，開山議起，始有招撫埔裏六社之舉。設通判於大莆城，距府治民站一百二十里。又設義塾於各社廳之西南為水社。社東有潭，名曰日月潭。周圍二、三十里，潭水四時不竭，四面皆山，潭心凸起小山，曰珠子山。又名浮珠嶼。周約一里，高三十餘丈，山頂平坦，可容屋十餘間，為外人所垂涎，現已設為義塾。山水清奇，誠廳治之名勝也。廳東北並眉社之北及西北角逾山皆北港兇番地界，廳正東及東南角逾山各番均經安撫招徠，計東至史老塌山番界，民站三十五里，南由社仔莊至雲林交界之濁水溪止五十里，西至集集街與臺灣縣交界六十五里，北至大甲溪頭與苗栗縣交界三十五里。

臺灣縣說略
臺灣縣為省會郭首縣，本彰化治地，得中權之形勢，境內土地沃美，溝洫之利最溥。邑南之南投街，向為盜藪，駐縣丞。邑北之葫蘆墩，人煙稠密，今以貓霧巡檢移設於此。迤東一帶，通埔裏六社，近海有梧棲港，為商船出入之處，巨船難攏，洋船罕到。北界大甲溪尾，每遇夏漲，內山沙石奔流而下，行人裹足，稱天險焉。計東至埔裏交界之火焰山。民站二十里，南至雲林之濁水溪交界五十五里，西南至彰化之同安嶺為界二十里，北至苗栗縣大甲溪尾為界七十里。

附載驛路(民站)
北路牛馬頭站即寓鰲(十五里)至苗轄大甲站。

彰化縣說略
彰化縣於雍正元年就諸羅劃分設縣，始隸臺南，光緒十四年改隸新設臺灣府管轄，距府城二十里，西南面海，有鹿港，別名沖西港，又有番挖港、福安港、王功、二林等港，均沙痕盤曲，僅通商船，為洋船所不易入，亦不能久泊。鹿港向稱富庶，商賈輻輳，近年港外沙積，商船漸少，昔駐同知，今裁。其對渡與福建泉州之蚶江為較近，沿海多田，皆坦夷可耕，惟地瘠民強，素稱難治。又有八卦山，偪近城之東北隅，俯瞰全城，不得地利。光緒六年間，奏明捐籌經費，依山擴充，圍建新城，惜未舉行。計東至臺灣縣交界之同安嶺，民站二十里，南至雲、彰交界之番挖港六十五里，西至鹿港海口三十里，北至臺灣縣交界之大肚溪二十里。

附載驛路(民站)
南路挖仔街(三十二里)、城站(出北門三十里)、至臺轄牛馬頭即寓鰲。

苗栗縣說略
苗栗縣於光緒十四年分設，就新竹縣治地，割中港溪以北至大甲溪止，於近後诮之維祥莊地方添設一縣，曰苗栗縣，距府城一百二十里，邑治不大，為扼內山之衝，東連大湖一帶沿山新墾荒地甚多，居民多粵籍。迤西為後诮港，與吞霄、房裡、大安及臺灣、新竹交界之大甲、中港等溪分流於海，均祗商船出入。西南之大甲地方，駐巡檢。計東至十二份社番界民站九十里，南至臺灣縣交界之大甲溪五十里，西至後诮港十里，北至新竹縣轄中港溪為界二十五里。

附載驛路(民站)
南路大甲站(三十里)、吞霄(三十里)、後诮(十五里，距縣十里)、至新轄南路中港站。

雲林縣說略
雲林縣，光緒十四年分設，割嘉治，上自石圭溪水源起，下訖海口止，又割彰治，自濁水溪起至番挖港止，於林圯埔地方添設一縣，曰雲林縣。距府治民站六十里，雖近內山，經理得法，後效可期。番社漸撫漸多，土地漸闢漸廣，將來尚可開拓，與嘉義、彰化之一再分割沿海無可添闢者有別。西南二十五里為斗六街，向設縣丞，今裁。原設都司，仍駐斗六邑。東南七十餘里有極高之玉山，四時雲封，偶有開散，色如白玉，或云係霜雪凝積，環山為生番所聚，人跡罕到，界外築有寮隘，由此以達後山，歷番社而至璞石閣、水尾等處，非有番頭引帶，不能行走。計東至八同關番界民站八十里，西南至嘉義交界之興化店三十里，西至五條港虎尾溪口一百一十里，北上至埔裏社交界之濁水溪三十里，下至彰化縣之番挖一百二十里。

附載驛路(民站)
北路惠來莊(十五里)、張熙厝(十八里)、至彰轄南路挖仔街。

臺南府說略
臺南府即舊設之臺灣府，光緒十四年分省始改名臺南府，與鎮道同城，轄縣四、廳一。附郭首邑曰安平，即舊之臺灣縣，外三縣曰嘉義、曰鳳山、曰恆春。嘉義在郡北一百十二里，鳳山在郡南八十里，恆春在郡南二百十五里，澎湖一廳孤懸海島，枕臺、廈之交。離郡十里有安平口，夏秋湧大，船不能泊，輒於澎湖寄椗焉。安平之外，另有旂后口，皆為通商口岸，稅務司、領事有駐安平、旂后。計東至臺東直隸州，由鳳山新開之雙溪口埤南路前往，民站四百零五里；南至恆春縣城二百十五里，西至安平海口十里，北至臺灣府城二百三十五里。

澎湖廳說略
按澎湖即大山嶼，在今臺南府治西北，居各小嶼之中，地名初見宋史，相傳隋開皇中虎賁陳稜曾略其地，則又先見於隋。島名可紀者五十有五，水程里數具載左方，元末設巡司，明初旋廢棄為逋盜藪者，又數百年，鄭氏竊據，設安撫司。國朝康熙二十二年始入版圖，隸臺灣縣，即今安平，設巡檢一。雍正五年改通判兼海防事。四面濱海，民漁而食，土鹹風大，多種番薯，不產五榖，糧食恃臺地接濟，海外一瘠土也。康熙二十三年，初設澎湖水師副將，迄光緒十四年臺灣分省，奏改總兵，始建城池。鎮署將舊協署改廳駐之。廳南六十里八罩嶼地方，於光緒十年設駐巡檢。西南內外塹地方，島嶼林立，為福州、廈門大洋輪船必經之處。有建西法塔燈，夏秋臺南風濤洶湧，船不能泊，輒於此寄椗焉。外有西嶼為屏蔽，內有新城、龜山、蛇山相犄角。計四出水程，東至臺南安平口一百七十五里，至旗後口二百四十里，北至臺北淡水滬尾口五百七十里，至基隆口六百六十里，西至廈門口三百三十里，西北至福州口六百七十三里，南至廣東汕頭六百四十里。計開：

廳南十三嶼：虎井嶼(距廳水程四十里)、桶盤嶼(三十里)、金雞嶼(六十里)、船路嶼(五十里)、沙狗嶼(六十里)、將軍嶼(八十里)、馬鞍嶼(五十里)、船蓬嶼(六十六里)、南鐵砧嶼(九十里)、頭巾嶼(九十里)、鐘仔嶼(九十里)、南嶼(一百四十里即大嶼)、八罩嶼(六十里)。

廳東南五嶼：東嶼坪(距廳水程七十里)、西嶼坪(七十里)、斧頭增(九十九里)、西吉嶼(一百二十里)、東吉嶼(一百二十里)。

廳東六嶼：陰嶼(距廳水程三十里)、陽嶼(三十五里)、香爐嶼(二十八里)、雞膳嶼(三十五里)、鼓架嶼(二十六里)、椗鉤嶼(三十五里)。

廳東北七嶼：牛母嶼(距廳水程五十里)、牛仔嶼(四十餘里)、員貝嶼(二十餘里)、籃笨嶼(三十五里)、屈爪嶼(四十里)、鳥嶼(四十里)、白沙嶼(四十五里)。

廳北八嶼：大倉嶼(距廳水程十八里)、涼傘嶼(十八里)、金嶼(三十五里)、險礁(四十里)、土地公嶼(四十里)、吉貝嶼(六十里)、北山嶼(距廳陸程二十九里)、中墩嶼(十里)。

廳西北六嶼：大烈嶼、小烈嶼(距廳水程並三十一里)、空顼嶼(三十六里)、北鐵砧嶼(四十里)、姑婆嶼(五十里)、目嶼(六十餘里)。

廳西四嶼：師公嶼(距廳水程二十二里)、西嶼(二十五里)、內外塹(二十三里)、小門嶼(三十五里)。

廳西南六嶼：四角仔嶼(距廳水程十里)、雞籠嶼(十五里)、范嶼(六十里)、草嶼(七十里)、大貓嶼(八十里)、小貓嶼(八十里)。

安平縣說略
安平縣即原設之臺灣縣；附於府郭，光緒十四年分省改名邑治，土地鬆浮，局務隘窄，東南北三面沙多土少，西南臨海。南行大頭橋，歷大林莊、營盤口而至二層行溪，與鳳山分界。東北行紫頭港、漯仔底，歷看西木柵，而至曾文溪，與嘉義分界。縣東有羅漢外門，本設巡檢，今裁。東北與嘉義交界之大武诮，設巡檢，西濱海，有市鎮曰安平，為旂后海關分口，在鹿耳門北，鹿耳門昔容巨舟，今已沙積，船隻改泊四草湖。安平巨浪滔天，夏秋尤劇，俗名曰湧，不風而波，排擊鼓盪，聲聞數十里，誠郡城之天險也。計東至內公館山番界民站一百三十里，南至鳳山交界之二層行溪十二里，西至安平鯤身口十里，北至嘉義交界之曾文溪三十里。

附載驛路(民站)
城站(出北門二十里)、看西(三十二里)，至嘉轄茅港尾。

嘉義縣說略
嘉義在府治東北一百一十二里，為臺南北之要衝舊治，曰諸羅。乾隆末年林爽文之亂，臺灣廳縣相繼淪陷，諸羅堅守年餘，特詔改為嘉義縣。迤西沿海有急水、鹽水、布袋嘴等港，及界安平之曾文、雲林之笨港兩溪中，惟布袋嘴之水較深，外有浮沙，均祗商船出入。惟由安平口之四草湖繞至布袋嘴，小輪船可到。其笨港駐縣丞，鹽水港內佳里興地方駐巡檢。邑東南三十里有火山，光騰晝夜，磺氣所凝聚，故下瀦溫泉焉。計東至柑仔宅與雲林所管番社交界，南至安平交界之曾文溪六十九里，西至布袋嘴海邊六十里，北至雲林交界之興化店三十里。

附載驛路(民站)
南路茅港尾(二十里)、急水溪(二十里)、下茄冬(二十里)、城站(出北門二十里)、大埔林(十八里)，至雲轄惠來莊。

鳳山縣說略
鳳山縣舊城建在興隆里，乾隆五十二年林爽文之亂，莊大田應之，蹂躪縣城，事平徙於埤頭街，環植刺竹為圍。咸豐三年於竹圍內加築護牆，立五門，外建砲臺五座，即今之鎮城。在府治之南，距郡八十里，邑治之西南，名打鼓港即旗後口，浪平可泊輪船，惟口門狹窄，船身稍大者雖潮漲亦難駛入，為通商口岸，華洋雜處，設領事、海關。再迤南洋面有小琉球嶼，周圍十二里，距東港水程二十里，又與恆春交界之枋寮地方設巡檢。邑東二十里為下淡水，設縣丞，該處通埤南有二路。一由三條崙歷巴塱衛至埤南，計程二百二十二里，一由赤山歷崑崙坳至埤南，計程一百九十五里。皆光緒元年新闢之路。近年多由三條崙行走。計東至芋匏山番界止民站九十里，南至恆春交界之率芒溪六十里，西至旗後海口十五里，北至安平交界之二層行莊六十八里。

附載驛路(民站)
南路枋糀(三十里)、東港(三十里)、城站(出北門三十里)、橋仔頭(三十里)、大湖(二十里)，至安城。

恆春縣說略
恆春縣為光緒元年新設，建城於瑯骜之猴洞山，距郡城二百十五里。東西南三面皆濱海。縣之南名曰鵝巒鼻，下有暗礁，最稱天險，今倣西洋燈照海之法，設瞭望，以便行船。縣城之東，通埤南有二路，一由萬里得沿海歷牡丹灣，達阿郎臺，至埤南，是為康熙年間行軍舊道。一由楓港翻山，歷雙溪口，達阿郎壹至埤南，是為光緒元年新闢之路。近年此路少人行走，多由鳳轄之東港三條崙一帶往束。其豬侮束大港口外八十餘里，有一島名紅頭嶼，周圍約八九十里，內有生番七社，丁口不滿千人。該番性良懦，見人輒避，無利器。車城居民時貿易其地，計東至臺東交界之八瑤灣民站四十里，南至鵝巒鼻海邊四十里，西至射糀溪海邊二十里，北至鳳山交界之率芒溪九十里。

附載驛路(民站)
城站(出城北行四十五里)、楓港(三十里)，至鳳轄枋糀。

臺東直隸州說略
臺東州係後山新闢，光緒初年移臺防同知於卑南，逮十四年分省，裁同知，改為臺東直隸州，奏駐水尾地方，居卑南、花蓮港之中。並於卑南港設州同，花蓮港添設州判，因水尾州城未建，知州暫駐卑南，州同、州判尚無專員。由中權以達前山，則自璞石閣抵臺灣府屬之雲林縣，計程二百六十餘里。中隔生番，鮮人行走。凡往臺東者，悉皆取道鳳山。又距卑南大溪六十里之外洋，有火燒嶼，孤立海中，橫直二十餘里，南向有灣可泊小船，能避北風，有居民五百餘丁，種地為生。計州城東至沿海之獅球山港，民站二十五里。南至恆春縣城三百七十里。西至秀姑巒生番地界五十餘里。北至宜蘭縣交界之蘇澳三百一十里。

該處向無驛站，公文來往，均派營兵由三條崙繞遞。