臺灣三字經
作者：王石鵬　1900年

自序
臺灣鯤洋一彎島也，昔呼大彎；因其周圍近水，故以臺灣名之。或曰：荷蘭人築城如臺在於安平鯤身沙線，沙環水曲成灣，因名臺灣。要之，不離海島之稱者近是。山則崔巍萬疊，田則膏腴萬頃；舟楫可達，林木鬱蒼，西洋人嘗以浩愈磨沙稱之。東望日本、琉球，南屬呂宋、非利賓諸島，西對福建、廣東，皆隔一衣帶水，曾無藩籬之蔽；此不可不知之勢也。

第臺灣自古無專書可考，「隋書」所載曰大琉球，唐、宋以還乃有毘舍耶之稱。毘舍耶者，印度梵語也。毘者，謂地宜稻穀之意；舍耶，即莊嚴也。然皆以海外置之，不通音問。至明中葉，始知有臺灣。未幾，而島夷、海寇相繼竊據。清初收入版圖，三百年來，遂成富庶樂郊。迨乙未之際，白馬盟成，又遭紅羊劫換。時久事繁，以予管見，凡書籍有關於臺灣者計有三百餘種，層出不窮，難以全閱。予用是竊有憾焉，思欲輯為一書，而未得其暇。庚子春杪，適在臺北師範學校，接家電促歸，遂丁父艱。居鄉讀禮餘閒，爰不揣固陋，採諸家之雜說及從東文譯出，編成韻語；倣宋王伯厚先生所著之三字經體，因顏曰「臺灣三字經」。首序位置、名稱、治亂、沿革，繼敘番部種族、山川、物產及經濟上之事業，莫不略舉其端；雖曰地理，而歷史寓焉。

夫一物不知，儒者之恥，西人五尺童子，皆能明五洲萬國之俗、太陽地球之位；吾人生斯、長斯而不知斯地之事事物物，亦可羞乎！古者，周禮大司徒以天下土地之圖用知地域之數，辨其山林、川澤、邱陵、墳衍、原濕之名物，辨其邦國、都鄙之數，故有土會、土宜、土均、土圭之法；而大司馬之職，又有職方氏、訓方氏、土方氏、懷方氏、合方氏、形方氏，無非為地理計者。是地學烏可忽乎哉！大丈夫桑孤篷矢，志在四方，行將馳驅萬里，遊歷五洲；倘不知山川形勢，難免迷途入坎之虞。昔普魯斯之將蹶法國也，普兵皆藏有法國地圖，故履法境如入釣遊之鄉，其獲益固不待言矣。茲予之作此三字經者，蓋欲為本島童蒙示其捷徑，且便於口頭熟讀故也。或謂臺灣特其小焉耳，區區地學何足以廣其見聞；然行遠自邇、登高自卑，前程遠大，不得不先於此開其端也已。

光緒二十六年庚子端午後三日，王石鵬箴盤自序於新竹了庵。

臺灣三字經
新竹王石鵬箴盤著

爾小子，生於斯；地理誌，宜先知。
舉臺灣，細參考；連沖繩，諸小島。
北緯線，及東經；詳位置，知其形。
南北長，東西狹；自富基，至南岬。
四面海，水悠悠；古所稱，大琉球。
毘舍耶，高砂國；今安平，是舊域。
又東蕃，與東瀛，同此島，不一名。
明成祖，思富強，命三寶，航西洋。
遇颱風，船東止；入臺灣，自此始。
有海賊，林道乾，走入島，住數年。
顏思齊，亦海寇；鄭芝龍，繼其後。
迨芝龍，歸大清，荷蘭據，遂橫行。
西班牙，亦竊據，基、淡間，築城禦。
旋敗北，島外逃；蘭人守，氣益豪。
遇商船，肆劫掠；迨報讎，幾就縛。
明運竭，有成功，破天浪，師渡東。
整戎行，奮神武，逐蘭人，復故土。
務屯墾，闢草萊；百廢興，又招徠。
以澎湖，為門戶；改東寧，為天府。
歷三世，天命移，非人力，所能為。
新版圖，民多亂；吳、劉、黃，相繼叛。
朱一貴，稱巨魁；七日內，陷全臺。
藍總兵、施提督，急東征，始盡凬。
天地會，林爽文，亦集黨，敗孫軍。
諸羅民，助大紀，始錫名，稱嘉義。
民好亂，如燈蛾，撲不盡，可奈何。
陳、蘇、張，諸小醜，既滅之，旋復有。
至同治，戴萬陞，又倡亂，陷彰城。
淡、嘉危，如懸髮，曾、丁、林，率兵伐。
至光緒，法兵來；偶失守，基隆開。
孫、劉、林，相拒戰；寇既平，設車電。
臺巡撫，劉銘傳，因清丈，人心偏；
最猖狂，施九段，圍彰城，既敗竄。
滄桑跡，恆變遷；採金讖，豈其然。
議割臺，自甲午；為朝鮮，棄東土。
臺人士，咸紛紛；劉、林、邱，集義軍。
改國權，為民主；二百營，張旗鼓。
大兵至，破諸營；南北路，盡蕩平。
此治亂，敘大略；教育界，再參酌。
開風氣，自光文；繼之者，有徐君。
建書院，立學堂；至今日，大改良。
其面積，二千三；比九州，伯仲堪。
海岸線，北部多；出入港，竟如何。
西部間，海岸淺；除南北，皆不善。
其東部，水頗深；視斷岸，如峻嶺。
此四周，良港乏；況西隅，隔海峽。
開四港，約通商；上淡水，及基隆；
下安平，與打狗；最重要，及澳口。
媽宮港，屬澎湖；泊巨舶，惟此區。
論小港，南北部，大約計，十四五。
自舊線，山脈西，北一里，瑯骜低。
社寮灣，東港口，近北方，屬打狗。
打狗港，大鹹湖，安全地，可無虞。
由此行，北十里，有尓臺，存故址。
國姓港，鹿耳門，安平北，大安墩。
過大安，西海岸，沙邱連，水流漫。
過鹿港，及梧棲，稍近北，大肚溪。
邱陵多，勢起伏；列海岸，如相逐。
再迤北，近通宵；入後隴，路不遙。
香山灣，近新竹；由鳳岬，白砂角，
至淡水，盡沙邱，十里許，水自流。
從淡江，行數里，折入東，基隆是。
基隆嶼，頂稍平；馬鎖島，赭山橫。
自南端，迴東岸，由卑南，水尾畔。
花蓮港，達奇萊；新城北，蘇澳開。
基隆崖，六千尺；至北端，從此適。
論地勢，南北端，山脈峻，島脊闌。
稍近南，突起壤，新高山，千餘丈。
嘉義山、傀儡山，亦重疊，在此間。
最嵯峨，大武隴；延三岡，向南拱。
中央部，盡高峰；相連續，雪常封。
山地西，多溪谷；諸邱陵，多崛伏。
其北部，頭圍嶠，大屯山，及三貂。
此山脈，東西界；自然分，成峻隘。
雞籠島，火山巖；淡水口，觀音巉。
山脈連，大嵙崁；勢蜿蜒，達竹塹。
東番地，屬野蠻；本危險，跋涉艱。
蘇澳山，亦崱屴；遙望間，生秀色。
河流水，著名中，花、卑、秀，船難通。
地以西，傾斜勢；雖肥沃，河流滯。
在臺北，淡水河，山發源，合餘波。
大安溪，臺中在；山發源，流入海。
大甲溪，溯其源，岸裏發，水湍奔。
牛罵溪，水分潝；度其勢，從海入。
清與濁，二溪前，源頭發，水沙連。
虎尾溪，牛相觸，東西螺，分委曲。
大肚溪，南投延，曾文溪，唣吧哖。
在臺南，下淡水，巴六溪，發源是。
從赤山，冷水溝，相會合，入海流。
廣灌溉，資耕耩；其河口，即東港。
西海岸，多溪源；形勢接，水潺湲。
東斷崖，有瀑布；加禮港，水流注。
論湖沼，最名區：埔裏社，水社湖。
湖之中，有小嶼；風景佳，番所處。
赤山湖，噴火坑，大鹹湖，亦著名。
厥湧泉，有四處；厥溫泉，二可據。
考地質，紀石岩，凝灰板，色青黑塀咸。
其砂岩，稍黃色；是礫砂，結成式。
灰岩廣，布西南，岩之處，外十三。
島之中，多礦物；大富源，漸採掘。
若石炭，南北方，惟暖暖，質最良。
產石油，屬淡水，與苗栗，東山裏。
硫黃質，甚結晶；大屯頂，產額盈。
又基隆，河流上，生砂金，採取廣。
石灰岩，最多場；但製煉，不知方。
惜其餘，屬番境，難詳知，礦脈永。
植物類，南北中，穀蔬菜，稍異同。
蒟醬薑[96]，番瓜子，及龍眼，枇杷李，
通脫木[98]，柳檞楊，松桃梓，苧麻桑。
棕櫚楓，檳榔棗，水柳榕，椰子葆。
波羅蜜，楠柏樟，及血樹，與桄榔。
佛手柑，鳳梨朵，西螺柑，稱名协。
葡萄橘，蔗榴梅，芭蕉柚，人常栽。
有露籐，及厚栗，又埔荊，山荔實。
其烏木，與赤鱗，林投葉，鐵樹榛。
竹一門，十餘種；諸花卉，亦甚茸，
在山谷，竟密生，色爛熳，令人驚。
金線蓮，品頗重；作藥材，衛生用。
動物類，在山中，暹邏豹，西藏熊。
鼯栗鼠，穿山甲，鹿豬猿，實不乏。
其他類，雉鷸鳧，鷲鷹鴿，鴒燕鸕。
馬牛羊，雞豕狗，此家畜，處處有。
論水產，百種魚；惟牡蠣，養殖與。
兩生物，溫熱帶，及南島，包括內。
古時代，移住民：巫來由，比律賓。
閩、廣人，繼接踵；喜分類，相逞勇。
野番退，入臺東；三百載，感皇風。
其熟番，性愚直；歸化後，能守則。
其生番，多貪殘；最強锶，惟擺安。
以頭顱，得名譽，誇威嚴，如虎踞。
牡丹社，本無因，竟敢戮，小田民。
問罪師，遂興起；約賠償，事乃止。
知本族，性溫柔；早開化，惟此儔。
文其身，標高貴；漁、獵、農，聊自慰。
阿眉族，性質和；比他族，毛髮多。
烏鬼番，紅毛奴；此種族，今已無。
就諸番，敘風俗，分部落，各約束。
遇大事，繫腰鈴，走村內，集會評。
喜報讎，稱義務；得頭顱，作酒具。
耕作物，惟苧麻，大麥粟，煙草瓜。
又亞麻，薑藷芋；衛生藥，熊膽付。
祭祖先，尊神靈，酒滴地，謝冥冥。
婚姻禮，非親定；惟酋長，命是聽。
葬死者，裹皮埋，以片石，覆屍骸。
卜吉凶，聽鳥語；有穴居，有野處。
或竹屋，大樹遮；稍構造，自成居。
時出山，相貿易；備藥材，及皮革。
其宣教，自荷蘭；設社學，是清官。
開番地，沈幼丹，善經營，不畏難。
臺灣島，地沃肥；況四季，風雨依。
農產物，諸種子，巫來人，傳來此。
華民至，重栽培；稻一年，穫二回。
灌溉法，溪流水；自高田，漸次迤。
肥料糞，油粕傾；藉牛力，助苦耕。
收穫時，或遠近，二輪車，供搬運。
首稻穀，次甘藷；當成熟，長尺餘。
此島民，日食料，他物品，亦甚妙。
砂糖、茶，揀選精；堪製油，落花生。
其大豆，色黃白；及胡麻，油滓澤。
麻與苧，植物興，其原質，製布繩。
鳳梨絲、芭蕉布，惟土蕃，善製作。
造紙料，有紙桑；此紙質，作傘良。
大甲產，三稜草；蛟文蓆，織得好。
通脫木，原野生；造紙花，質最明。
棕櫚籐，堪雜用；織簑衣，雨天供。
東部間，萬壑連，大樹木，不計年。
多美材，採伐早；有香樟，堪製腦。
漁業盛，海岸西；魚之類，東洋齊。
松魚鰈，鰡鱸鯖，鰆扫鰋，烏魚名。
製魚鮞，惟此美；育牡蠣，海之涘。
牧畜業，牛羊群；馬最少，貓犬豶。
鹿與昼，生山裏；少飼養，自棲止。
考工業，大工場，製鹽腦，及茶糖。
考商業，輸出常，糖茶腦，炭硫黃。
自異地，輸入品，食物器，絲綢錦。
最多額，阿片煙；次燐寸，毛布綿。
論氣候，南與北，二部間，成異域。
西南地，天氣溫；夏多雨，冬期暄。
西北方，夏炎熱；冬陰寒，常降雪。
其海峽，風力強；夏秋際，屢被傷。
冬春期，雨量大；水蒸氣，浮碧靄。
及秋季，變風信；雨旋至，自濛濛。
東北風，踰峻嶺；西南風，濕氣逞。
推此理，故夏期，雨多降，不計時。
山海間，煙霧毒，瘴氣生，休感觸。
夏秋至，雷發聲；地恆震，山嶽鳴。
敘全臺，舊都邑，四部間，府縣立。
臺北府，四面山；大都會，河流灣。
府西南，近艋舺；臨新河，多商業。
相對峙，大稻埕；地頗廣，商業盈。
淡水港，即滬尾；諸商船，輻輳韙。
基隆港，山嶽連；港內廣，容巨船。
宜蘭縣，大沃野；熟番多，戶口寡。
蘇澳地，近番林；容數艦，港頗深。
新竹縣，地不頗；田園廣，產物多。
大嵙崁，接番界；防備嚴，多設隘。
苗栗縣，在山中；一大邑，番境通。
後诮河，上流發；路多岐，鐵道越。
其西部，大甲溪；溪以南，達梧棲。
溪以東，達埔裏；與雲林，相接是。
臺灣府，即臺中；府西部，彰化通。
諸羅山，即嘉義；接彰臺，此二地。
埔裏社，彰城東；人番雜，村落中。
彰化西，鹿港口；集貨場，稱大有。
過笨港，猴樹南，荷包嶼，一大潭。
其南部，臺南府，昔鄭氏，定都宇。
與臺北，都會同；其商業，甚興隆。
安平縣，西南接，赤崁城，古雉堞。
打狗港，積砂堆；輸出入，漸衰頹。
其東北，鳳山縣；通卑南，番地面。
恆春縣，極南方；民番聚，守一疆。
南岬海，暗礁列；暴風發，水流瀎。
其西岸，屬琅骜，距恆春，路不遙。
其東方，水尾地；臺東州，前所置。
卑南境，番社多；四十六，共包羅。
此人跡，最罕到；難詳知，其深奧。
諸島嶼，惟澎湖；誠海峽，最要樞。
澎湖間，大小島，五十五，相環抱。
馬宮口，有宮城；於此處，建一廳。
島之中，乏草木；以魚類，易五穀。
琉球島，珊瑚巖，漁夫住，集漁航。
南岬東，紅頭嶼；惟土人，長安處。
火燒嶼，多石灰；闊數里，水瀠洄。
惟龜嶼，形最小；如圓錐，住民少。
此全島，敘分明；作地理，三字經。
能孰讀，非無益；智識開，宜遊歷。