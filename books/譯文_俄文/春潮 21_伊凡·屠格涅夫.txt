春潮
作者：伊凡·謝爾蓋耶維奇·屠格涅夫
1915年
譯者：陳嘏 (民國)

（二十一）

次日清晨。夫人促薩稜起床。未幾二人同跨駿駒而出。一僕隨後亦騎焉。夫人善乘。與薩稜並轡行。

夫人喜悅之情。不可以言狀。嘅然語薩曰。快哉。人生必如此。其生存迺爲不虛。大凡自以爲絕對無希望之事。一旦遂願。是時之樂。殆無物可方比。此無間誰何而俱同也。余此時之心緒恰爲如此。薩稜訝然質之曰。夫人愛騎游乃若是其甚邪。是時夫人見道旁有飲食店。乃令其僕曰止。汝留此候吾等。盡可飲酒消遣。囑畢偕薩稜策騎前行。

遠方丘巒秀麗。林木鬱碧。夫人曰。曷彼行。於是引騎入小路。薩稜亦加鞭隨之。漸進。縱橫有溝流阻隔。薩稜思引返。夫人不許。先自策騎躍過。薩稜亦隨之。少選。至一廣漠之平原。匝地青草如茵。絕似牧場。乃去處復見溝流攔路。正擬躍越。夫人帽墮地。脩發披垂於肩。薩稜思下馬拾之。夫人示止。自馬背低彎纎腰。以鞭之細端。挑面網而起之。且戴且催騎以行。

夫人面色舒暢。踴躍放蕩之情。流露眼角。又時時於匆忙喘息中。作呼吸狀。似貪吸清晨之新鮮空氣也者。於時坐騎徧體汗濡。殆已疲憊。而丘巒咫尺在眼前矣。於是舍小路登山。夫人脫革製之手套。顧語薩曰。余手殊不作手套惡臭。君謂之何。言次洩淺笑。薩稜亦囅然頷答之。要之此行於二人感情上大加親密。

亡何夫人突問曰。薩稜君。君年幾何。答曰二十三。夫人訝然曰。然與。是則與余同年。……咦。熱極。余面泛赤乎。薩稜唯唯曰。夫人血色佳甚。夫人取帕且拭面。且曰。進彼森林中。自涼快矣。頃之已行近森林附近。亡何入林內。樹蔭曾累相加。密遮無微隙。夫人悅甚。策騎直入。是時馬疲極。蹣跚不能進。發爲長嘶。厥狀甚苦。林內松柏之惡臭。與落葉沈痗之氣相羼雜。頭腦爲重。幾不敢換息。地上綠苔如罽。巨塊山石。橫散四處。環境丘巒隆起。夫人語曰。其在此暫憩乎。吾愛此絨氈地。吾欲憩此上。乞君助吾落騎。薩稜旣降。趨夫人身旁。夫人抱其肩而落。坐息地上。薩稜挽轡前立。少談數語。夫人脫冠整發。聲響暫寂。薩稜凝神伺夫人理髮。惘然魂消。覺夫人之身裁。禯纎適度。姿態秀麗無匹。更華裝坐綠苔之上。若衣服四周。別添綠緣。風致尤佳絕。正當神思飛越之際。忽身後一馬身顫作巨響。驚甚。亟回顧審視。夫人挽發恰畢。且整冠。且曰。吾友。可再息片時乎。……已不願邪。於時陡聞烈風起於林端。訝曰。雷至與。薩稜曰。殆然。彷彿聞雷聲矣。夫人起立曰。余等其行哉。請君抱吾登騎。吾體固不甚重也。薩稜如命抱之就鞍。夫人身輕似燕。飛跨而上。旋薩稜亦登騎。向夫人言曰。今可歸矣。聲音微顫。蓋不知爲何故。夫人不許曰。但隨吾行可耳。言次催騎前進。向林薄最深處行去。薄闇窄狹之去路。尙亘綿甚遙。

寖假夫人之態度。驟爲倨傲。薩稜間有言。亦絕不能聽從。策騎進行不少顧。薩稜亦一變爲卑屈之現狀。視彼何往。亦隨之俱去耳。……是時其官覺殆已麻木。所餘一星之自由意志。今更不知去何方矣。

俄天沈如墨。豪雨旋降。夫人加鞭迅馳。薩稜緊隨。旋自松林之隙間。望見一荒破之小屋。遂共投之。兩人先後落騎。夫人先入。繼而薩稜亦滅跡。