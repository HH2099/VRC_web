春潮
作者：伊凡·謝爾蓋耶維奇·屠格涅夫
1915年
譯者：陳嘏 (民國)

（四）

其夜薩稜在烈諾爾夫人許。譚至深更始返寓。翌朝將更衣。侍兒報客至。客何人歟。則少年耶米。及其未來之姊丈也。其姊丈又何如人乎。爲吾書至有關係之人。不得不珍重敘及。其人名卡爾柯留倍爾。佛蘭克佛爾巨商也。舉止晦默。風采亦不甚惡。乍見之際。似不類商家子。服裝暨酬酢。態度並雅。有英吉利人風致。讀者當堅記此卽女郎仙瑪未來之良人也。 主客寒暄訖。柯留倍爾乃提言昨日之事。且爲耶米代申謝辭。繼請曰。倘足下能稍緩行期。留此盤桓數日。則實僕等之樂事。當欣然盡地主之誼也。薩稜聞言。操德意志語答曰。深謝足下厚意。旋禮之。坐移時。柯留倍爾起興辭。且叮嚀白薩曰。今日鄙事適忙。不克從容領敎。良憾。明日爲安息日。僕已得烈諾爾夫人及仙瑪之同意。擬導足下往梭典一游。幸勿辭也。薩稜唯唯。旋別。

耶米自柯行後。惟凝神矚牕外之景。薩稜禮之坐。則頳然而羞。因語曰。君少留片刻可乎。答曰。良無不可。僕體今日果大好。但醫士仍誡勿勞動也。薩曰。是無妨。君留此略無所礙於僕。不必亟行。比料理剃髭。耶米亦從旁襄助之。是時耶米談興浸作。漸爲之敘述家事。蓋一瞬間。友愛薩稜之心。油然以生。第其動機。匪因其人於己有恩而然。薩稜之接人純摯有以動之也。於是前此羞澀之心。今已隨風飄逝。蕩然無存。雖己身之秘密。亦不吝一一宣之。時爲薩稜言曰。余深信余之天資賦稟。確堪爲音樂家。則登臺獻技。是余之天職。卽吾家龐泰農。於此亦無間然。顧吾母則必欲余爲商。緣柯留倍爾君之力勸然而也。蓋柯之意以爲世間最良之職業。無過於商。余殊不平。言時懊惱之情。形於顏色。

少選。薩稜裁紙作書。寄柏林某者。旣蕆事。料理外出。時耶米已候久。似不能耐。因起曰。僕須行矣。薩稜曰。爲時尙早。何急急爲。曰否否。薩稜仍力挽之。終不可。乃曰君今非欲往投此函耶。若然請偕往郵局一行。然後蒞吾家。共用早餐。余姊必甚喜也。再者僕之志願。尙煩在阿母前代爲宣之。薩稜唯唯曰。吾儕其卽行。於是二人相率而出。