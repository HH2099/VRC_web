春潮
作者：伊凡·謝爾蓋耶維奇·屠格涅夫
1915年
譯者：陳嘏 (民國)

（十八）

翌朝。薩稜於街間遇一闊綽之紳士。面龐極熟。繼悟系兒時窗友保羅梭夫其人也。詢保以何事來當地。答稱奉細君之命。由喴斯帕典來此購辦物件。薩稜無意間逢故知於他鄉。中懷彌樂。遂造其旅邸與共餐焉。

保羅爲人駑鈍無倫比。氣味亦卑猥不足稱。其妻土豪之女也。婦家號鉅富。保亦以是自傲。津津爲薩稜言之。殆忘其頂面爲人類。薩稜少凝思。且忍耐聽之。得間。乃自暴其所遇。便詢保可否盡買其領土。保報以混沌之辭。約共往喴斯帕典一行。薩諾之。

由佛蘭克佛爾赴喴斯帕典。一路風景。非無可賞。然保羅俗子。不解自然之佳趣。銜雪茄蜷臥馬車。幾盡在夢寐之中。旣抵喴斯帕典之旅舍。見保羅夫人。華服滿綴珠玉。光輝眩目。仿佛爲妃後之生活。比因保羅紹介。與瑪麗亞夫人。爲見面之禮如儀。夫人之姿首。固非絕世。然甚長社交。才能卓越之婦也。最可異者。彼擅於表情之媚姿。能迷惑一切男子。

保羅於瑪麗亞。名義爲夫。實際則不過一種有關係之奴僕耳。瑪麗亞對彼全完操主人公之威權。瑪麗亞夫人之接薩稜也。刪除一切禮儀。爲絕對自由之態度。初時薩稜頗疑之。

是夕瑪麗亞就薩稜問其豔史。聞畢。歎曰。若君等如此美滿之韻事。實予聞所未聞。因爲三數語。極表其同情之意。至決定領地之價格。則尙須候兩日。倘有急需在六千法郎以裏。盡可隨時假用雲。薩稜厚謝之。頃之。夫人曰。君憊矣。曷速寢乎。語次忽若有所憶。旋曰。足下與吾夫契友乎。答曰。然小學時代之同級生也。夫人曰。其人爾時亦如現今之態乎。薩曰。夫人謂同何態。是時夫人不解作何思想。面漲赤。忍笑未發。旋取帕握口。輕起立。與薩稜執手。薩稜恭敬盡禮。退歸己室。竊怪夫人尋問之奇特。是夜薩稜房中。燈火遲遲未熄。其間草長牋一通。寄其愛仙瑪。