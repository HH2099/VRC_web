春潮
作者：伊凡·謝爾蓋耶維奇·屠格涅夫
1915年
譯者：陳嘏 (民國)

（十一）

薩稜寐正濃。覺有人撼其肩。比寤見老人龐泰農立身傍。老人顧而笑曰。昔亞歷山大大王攻取巴比倫之前數刻。猶自鼾臥。今君復爾。可謂無獨有偶矣。薩稜曰。已屆何時。曰已七點一刻。計赴哈魯亞（決鬥塲。）需費兩小時。但吾儕必捷足先到方佳。所謂先機以制人也。少選。薩稜起。靧面事已。問老人手銃在何許。曰已備。卽醫士亦並有準備。老人初時精神甚盛。迨登車放轡以後。立萎頓無生氣。

是朝天氣佳朗。陽光反迫。沿路牕櫺。咸閃異光。熠若鋼鐵。亡何抵郊外。鳥聲隱約聞自邈遠之空際。俄路徑忽紆曲。自車中遙望一面熟之人。迎車而來。更近始知卽耶米少年。薩稜顧老人曰。耶米已知今晨之事乎。老人覆曰。如君言。老拙非不欲嚴守秘密。奈是兒滋意盤詰。不勝其煩。老拙無法。遂於今晨悉舉以告之。如是問答間。馬車已逼近耶米。耶米逡巡立車旁。薩稜正色問曰。耶米君。吾子何爲而來此耶。答曰。祈君載我同往。——君務諾。余必不擾君事也。——語次面慘白。齒顫作聲。薩稜瞪眎其面。有頃旋曰。子若肯納吾言者。此時千祈引還。並望到苛留倍爾君許。勿泄隻詞。可靜待我回也。耶米曰。唉。待君還耶。君此行非決鬥乎！薩稜遮之曰。無妨。幸君從吾言卽還。吾親愛之小友。余今日必歸來。言次伸腕與少年執手。少年捧而親之。悠然而別。是時老人龐泰農陡插言曰。爲吾子擔憂者尙有一人也。薩稜不語。惟以莊嚴之眼光一瞥之而已。過哈魯亞約百武。有小森林。蓋卽是日選定之決鬥塲也。薩稜偕龐泰農果先敵人而到。二人安置馬車於樹蔭密處。候敵人歷時許。在此一時間內。薩稜無片刻靜止。徘徊狹隘之村蹊。欲玩覽景物以散其鬱。但不片時必仍廻念到決鬥之事。時覯道旁楓樹葉大赤。有寖就枯死之象。知爲昨夜巨風之景響也。不禁感觸興歎曰。嗟呼。余之運命。殆若此矣。方歎喟間。意念旋轉。怏然㖅聲如笛。越地上巨木蹀躞向小路去。比車聲轔轔自遠方而來。老人呼曰。已來已來。亡何士官二人偕軍醫聯翩至。

少刻雙方準備齊妥。薩稜囁嚅向老人曰。若余竟畢命於此。則將一事託公。余衣囊有小紙包。其中裹花。祈公親獻與姑娘。毋忘此託也。老人聞言。愴然默頷之。

至是決鬥人與陪從人互爲一禮。雙方各取短銃。依規式由老人龐泰農宣開始之口號。俄一！二！三！之聲作。薩稜鎗聲應之而起。顧誤中敵後之樹。彼士官典郝夫男爵之射擊。亦純爲形式的指空而發。一同默立。有頃。男爵旋呼曰。吾再擊。薩稜詰曰。君曷爲指空而發耶。縱再擊恐亦復如是耳。男爵曰。吾誠不知其所以然。是時陪從之士官里斐帖兒抗聲曰。決鬥之中。互交言談。是爲違反決鬥之規式。其立言之的。蓋爲妨害薩稜之質問也。薩稜奮然擲銃於地曰。請從此止。男爵曰善。卽此爲終局。旋亦投銃於地。且謝曰。日前之事。其過端在僕。謹知罪矣。言訖慚然長立。媿悔殆不可堪。薩稜急走男爵身旁。堅握其手。二人相視莞然。初時蒼白之顏。至是均漲赤。連呼萬歲。老人龐泰農當決鬥之時。隱身叢薄中。未目擊決鬥時之光景。至是始躍出。鼓掌狂喜。