春潮
作者：伊凡·謝爾蓋耶維奇·屠格涅夫
1915年
譯者：陳嘏 (民國)

（二）

老人放水壜於地。遽往覔刷。亡何持二刷至。有小獅犬尾老人而來。薩稜是時急解少年上衣。除其頸飾。並高捲其襯衣之袖。取刷向其胸部及左右腕。盡力磨擦。老人亦相助擦下部。女郎旁坐。以手支少年之頭。定睛視其面。此際薩稜已飽餐女郎之秀色。竊暗頌曰。娉婷如是兒。眞所謂天人也。

女郎體質閑華。清艷無倫。雙頰白膩。如乳色琥珀。目若點漆。髪飄蕩捲曲作波紋。光華照人。爾時其眉睫間。悽愴愛惜之情。雜然並呈。淒艷尤傾一世。雖畫家阿露里所寫女神之像。蔑以加也。薩稜每窺美人。輒懷想佳麗之意大利。不禁惘然而神飛。顧漫遊意大利時。亦未曾遇姣孋如女郎者也。

女郎歛神抑息。靜待其弟回氣。薩稜磨擦如故。時注意及老人。而老人者。則已精盡力竭。呼吸浸窘。勉力爲之。汗流浹背。氣喘益劇。薩稜比覺。語之曰。君曷脫去彼之長靴。爾時室中之小獅犬。不解衆人所爲。意頗焦躁。猛抗聲高吠。經老人叱之乃止。此際女郎之愁顏忽霽。明眸粲然。薩稜睇少年。則蒼白之顏。漸暈紅潮。鼻嚅嚅微迻動矣亡何乃自其堅合之齒內。露呼吸聲甚高。女郎呼曰。耶米。耶米。耶米。少年眸漸啓。然神致猶惝恍。少選。始廻笑容。且以下垂之手。迻加胸前。女郎始釋然。懽忭之餘。幾欲成泣。旋起立喚曰。耶米。耶米。爾無恙歟。正言間。有三人自隣室而入。首爲服飾高雅之夫人。次一老紳士。又次則女僕也。女郎嘕然相迎。堅抱夫人而狂呼曰。阿母。阿母。耶米已得救矣。母夫人作色曰。噫、究奚似者。予將抵店所。恰與醫士與魯滓遇。言次、醫士已趨榻前。女郎以少年病狀之經過。具細告之。少年因己病擾及衆人。意頗不安。醫士向薩稜及老人曰。君等已用毛刷擦過耶。良佳良佳。言次以手按脈。繼令少年出舌示之。少年粲然淺笑。蓋稍稍復元矣。母夫人殊爲懸情。偶近睇之。則頳然而羞。此際薩稜自忖義務已了。乃離室啓關欲出。忽女郎奔至。急止之。是時一種至誠至親之美感。呈諸女郎眉端。橫波欲溢。嬌聲致詞曰。君行乎。雖然妾亦不勉留。但欲君於今夜復過寒舍一敍可乎。今日者。微君槪然援手。妾弟其殆矣。此恩沒齒難忘。妾何可不申謝於君者。抑妾母亦然……薩稜敬答曰。多謝女郎厚意。但僕今夜不得不啓行赴柏林。奈何……女郎曰。雖然、時間儘多裕餘。請以一小時爲限。來此茗談爲別。抑胡不可。君諾乎。想君必勉徇此意而勿辭也。噫、薩稜將何以答彼美哉。

旋決然而答曰。唯唯、僕謹遵命。女郎喜甚。囅然與握手爲禮。旋返隣室。薩稜亦離店。