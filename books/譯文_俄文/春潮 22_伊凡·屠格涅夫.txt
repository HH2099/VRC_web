春潮
作者：伊凡·謝爾蓋耶維奇·屠格涅夫
1915年
譯者：陳嘏 (民國)

（二十二）

四時間之後。夫人偕薩稜同歸寓所。二人神情恍惚。悉改常態。保羅梭夫諦視其妻之面。忿火勃發。恨恨然叱責之。夫人默無語。

更歷二小時。夫人至薩稜房中。薩稜之現象。有類醉癡。夫人言曰。薩稜君乎。子今後擬何適。……巴黎乎。抑佛蘭克佛爾乎。薩稜被此一問。自思吾之身體。已印汚點。此汚洉之心身。豈足偶彼冰清玉潔天使模樣之仙瑪。烏虖良自棄耳。尙復何言。旋答夫人。曰「卿問余何適乎。地角天涯。將追隨卿後耳。……直至被卿拋棄之日止。……」薩稜怊悵自失。言下有餘哀。夫人趾高氣揚。居然爲勝利者之態度。伸手令薩稜接吻。旣而作猥鷹捕鳥之勢。握薩稜之髪。視其面作獰笑。爲態半似滿足半似嘲笑。

其後薩稜在巴黎之生活。實爲最哀慘之奴隸生涯。如是多年。後卒被夫人拋棄。自覺如飲酖毒。乃嗒然回俄羅斯故土矣。

歸國以後。追念往事。悔恨之情。潮湧於心。然事過跡陳。莫可誰何。至何故忍棄仙瑪。畢不能自解。又念生平從未眷戀婦人。如與仙瑪相得之情境。自仙瑪而外。亦絕未貫注些微之愛情於其餘女子。顧雖如此。吾何故而欺彼女郎。予彼精神上一大激刺哉。思之又思。究不能自明是何居心。

一日薩稜突言赴外國漫遊。親朋咸驚怪。臨行友人送至車站。彼但言赴「外國」。究往何處。則未明宣。其實逕搭車向佛蘭克佛爾行矣。爾時火車已全通。由俄京出發。四日便到。

薩稜別佛蘭克佛爾。幾三十年矣。白鵠館之生意發達如前。但是時佳旅館甚多。若白鵠館。亦不得居第一流。市中街道。惟最著名之仄幕街。無大變動。餘若仙瑪住處。及與仙瑪共遊之公園。皆甚改變。是時殆無有一人。知仙瑪家之事矣。偶想及柯留倍爾。乃向逆旅主人探其下落。主人謂曰。其人投巨資設立銀行。後犯詐欺取財罪名。破產繫獄。辱爲刑事上之犯。人至瘦死獄中雲。

一日薩稜讀佛蘭克佛爾之新聞。瞥見陸軍少佐典郝夫男爵休職一事。疑卽從前與己決鬥之人。立乘馬車訪之。旣晤。果卽與彼決鬥之士官也。但鬚髮亦盡白矣。

少佐見面。頗懷契闊。歡洽異常。談次。述仙瑪一家已早移住美洲。現居紐約。仙瑪適商人斯柯羅姆氏雲。薩稜得悉詳細。歸寓卽草書一通。寄仙瑪斯柯羅姆夫人。其大要如左。

比來佛蘭克佛爾。冀與夫人謀一面也。然愚今日更無權利要求夫人報我以覆。亦所熟知夫人興居多福。必早忘愚矣。愚處斯世。無復有娛樂之事。蕭槭送日而已。曩以意志脆弱。對夫人犯莫大之罪惡。至今日夜受良心之苛責。惶媿悚懼。極難堪也。萬一得夫人一言相宥。愚實有再生之感。夫人其肯以移居美洲以後之事見告。則愚喜悅之情。當無物可方。擬將以來春爲止。稽留此方。敬候夫人損書貺我也。……
節序電逝。轉瞬已到次年之春。而仙瑪覆音杳然。薩稜甚失望。一日忽接自紐約寄至郵書一通。觀發信人署名。僅籖「仙瑪付郵」字樣。悅甚。以爲仙瑪不冠其所天之姓氏。是乃宥吾之證。啓緘之際。萬感交集。淚如泉湧。及展紙忽有物滑落。一枚之小照也。亟捨起閱之。驚愕萬狀。蓋小照中姿首。宛然仙瑪。三十年前所見仙瑪之面貌固如此也。媚眼嬌唇。不殊纎豪。翻觀小照之背面。則見書「吾女阿妙」等字樣。繼讀書翰。柔情怡氣。流露行墨間。無半點飾詞也。書中首謝慇懃牋問之厚意。繼述別後所經之苦痛。盡言無隱。但自問得交薩稜。終屬畢生之幸福。何者。非交薩稜。則將妻柯留倍爾。退婚之動機。莫由萌矣。間接得妻今之良人。亦一原因。故決無怨恨之思云云。

又書曰。余適斯柯羅姆氏。蓋二十有八年矣。家庭和樂。凡百咸宜。斯柯羅姆君。在紐約亦頗知名。今膝下共有子五人矣。其四爲男。女郎小照中之阿妙也。今歲行年十八。已字人矣。吾母偕來紐約。含飴諸孫。晚景滋不寂。今逝世矣。足下所親愛之耶米。隸卡爾巴紀將軍部下。爲祖國自由奮鬥疆塲。卒在錫錫黎島。爲光榮之戰死。此事在吾等家庭中。不可謂非一最可悲之事。然爲國家流尊貴之血。洵足誇也。吾等可以慰矣。足下遭遘不幸。受如許之折磨。使余嘅歎不已。深盼足下從此精神平靜安暢。享最高之幸福。余實心禱之。余等於斯世再圖會晤。實甚難有此機會。然固甚願再一見也。

薩稜讀此書。其感想爲何若。殊非筆墨所能形狀。比裁書答復。兼寄賀禮與其女阿妙。禮物維何。集多種寶石鑲飾之柘榴石十字架也。其價值乃非常昂貴。薩稜是時亦稱富裕。藉此以還夫人之故物耳。

五月初日。薩稜由佛蘭克佛爾啓程回聖彼得堡。但本無心長居故土。旋盡賣其領地。傳言目下卽首途赴美洲雲。
（完）