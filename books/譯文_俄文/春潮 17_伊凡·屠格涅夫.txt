春潮
作者：伊凡·謝爾蓋耶維奇·屠格涅夫
1915年
譯者：陳嘏 (民國)

（十七）

旣至。二人躊躇多時。始相攜而入。此態一入烈諾爾夫人之眼簾。其顏色惡變。掉面後向。號咷大哭。仙瑪驚訝失色。立室之中央。宛如彫像。薩稜亦心房跳突。殊難爲地。夫人縱屬誤解。但事由我起。累人至此地步。問心何安。不禁淚熒熒欲傾。

夫人哭泣。足厯時許。此際薩稜及仙瑪之罣慮。非祇一端。薩稜近夫人座傍。將有所言。夫人立拒曰止。若足下者。吾無與言談之必要矣。語次擺其手。若甚危險然。薩稜待夫人感情鎭靜。然後極陳戀愛仙瑪之至誠。將來對於仙瑪。必出其全力爲謀幸福雲。

但夫人原注重現實之財力。不嫌爲露骨之追究。細訊薩稜之境況。其言曰。柯留倍爾之收入。每年必七千圓以上。蓋已擁莫大之儲金矣。足下之收入果幾何乎。薩曰。吾誠無此鉅額之收入。然亦薄有領地。歲可得五六千圓。歸國後卽就官職。亦有二千圓之收入耳。夫人則又稱不願遣仙瑪一人遠赴俄羅斯。薩稜曰。予幸有運動外交官之門路。請歸國謀之。倘得供職此間。不大佳耶。夫人仍不悅曰。若爾。不如將領土變賣來此永住矣。遂如夫人言定議。

午餐之後。仙瑪託微故。約薩稜至園中。恰落座於三日前挑選櫻實時所坐之長椅。仙瑪曰。願子勿怒。薩曰。吾曷爲而怒。姑娘有話請述之。仙瑪曰。子與我結婚。果必不後悔乎。言之甚著力。薩稜曰。何故。胡得有此事。……亦著力否認之。仙瑪曰。今祇以信仰互殊。不能無介然耳。言次。忽折斷項間細練。將所繫之柘榴石十字架。遞於薩曰。吾旣與子共期白首。則信仰亦思與君同之。

仙瑪之戀愛薩稜。乃直如此。薩稜心中所以謝仙瑪者又奚若歟。旣而二人同回屋內。薩稜眼眶淚猶未乾。