春潮
作者：伊凡·謝爾蓋耶維奇·屠格涅夫
1915年
譯者：陳嘏 (民國)

（十五）

翌晨薩稜五時離寢。六時易服。六時半已在公園露舍。曉天曇沈。尙欣欣有暖意。瞬間已雨。雨點大如念珠。紛紛向薩稜外套傾落。四面寂靜。不見微風。遠方白霧湧推。花香掩掩。大氣覺重。

街間店門。大都扃閉。間見行人出沒道上。又時或聞巨聲轟然。自天空起反響。則貨車經過也。園內閴無遊客。唯見園丁睡眼朦朧。持帚掃除。亡何高塔之鍾鳴七下矣。薩稜駐足四望。暗忖仙瑪將不至牽事不來歟。於是頓感不安。中懷彌寂。俄頃跫音起於身後。婦人衣裙綷縩之聲。旋達耳際。猛囘顧則仙瑪至也。仙瑪著黑色大衣。冠灰絕小。見薩稜亦不爲寒暄。直至薩稜身旁。仍緘口向前行。薩稜追隨其後。且行且低聲呼曰。「仙瑪姑娘。」則略頷之。不言亦不顧。舉步如故。

由露舍右轉。有小小噴水。水禽五六。振羽其中。通過池面則見紫色丁香花。旖旎遮天。其下有長椅。仙瑪坐焉。薩稜亦旁坐。暫時無言。兩人各不顧視。女張絹傘。沈然下視。

當此絕早之晨。公園杳無人影。一雙俊侶。相將並坐。各自胸中之怡悅當無言可譬矣。旣而薩稜首申詞曰。仙瑪怒乎。仙瑪詫曰。余乎。曷爲而怒。薩稜曰。如此方佳。……再者余啓中所陳之事。果能取信姑娘乎。女曰彼事與。曰然。玉人含羞。低首不答。忽將洋傘滑墜於地。急拾之。薩稜更進曰。姑娘乎。余之白事。祈深信勿疑。大千世界中。若有「眞誠」之物在。則如予今日戀愛姑娘之心。如此清淨至美之「眞誠」。斯絕無僅有也。予之戀愛姑娘。直達斯境。薩稜熱烈之愛情。溢於眉宇。女郎略瞥薩面。仍無言。矚膝上之傘。薩稜陡伸放其左右膀。唏噓向仙瑪曰。噫。予何術將此心事剖示於姑娘哉。情景可憐。若哀告然。仙瑪至是始啓其嬌音曰。薩稜。子日前到予處諄諄勸告時。曾無所思想耶。曰否否。予自接尊顏。卽涉遐思。無時或釋。但姑娘自有郎君。鄙人一片痴想。安望能遂其萬一哉。故母夫人以彼見託。予遂承應。雖非所樂。亦如旨達到。顧予本心。豈如是哉。是時聞跫音甚厲。遂默。俄一笨漢肩揹革囊。自叢蔭閃出。相其態度。蓋旅客也。其人殆不知客氣爲何物。睜目矚二人之面。頃之洩一巨嚏乃行。

履聲漸遠。旋寂然無聞。薩稜賡續其詞曰。母夫人更語予雲。人言薄誚殊可畏。儻被傳言因予之故。至姑娘與柯留倍爾決裂。則兩方均爲不利。故要予出而調解也。仙瑪嫌發掠面。以手搔而撩之。眉少蹙。致詞曰。薩稜。願子今後毋道彼爲予夫婿。余決不肯爲彼之妻。……抑婚約已解矣。薩稜作色曰。婚約解乎。此幾時事。曰昨日耳。薩稜曰。姑娘親口決之歟。答曰然。恰彼昨日來予家。因面絕之。薩稜曰。若然。則姑娘眞實愛予乎。答曰。不爾吾何爲清晨獨來此所耶。聲音極細。以右手加椅背。薩稜執纎手堅接己唇。於是揭其面紗。二人相對。了無所隔。薩稜舉眸視女郎。宛如夢境。仙瑪仍不脫閨女氣質。怯然俛首。淚光熒熒。但注目視其膝。

愛之報酬。旣克償薩稜之苦辛矣。是時感謝喜悅之情。交集其胸次。想戀過度。不覺舒腕欲擁抱仙瑪。仙瑪羞然而拒。抬玉面四顧。薩稜曰。予不料辱姑娘如此寵愛。誠夢想所不及也。仙瑪低答曰。予亦疑是夢耳。薩稜續曰。方予抵佛蘭克佛爾之時。本擬勾留二三小時。行卽首塗。豈意吾生最大之幸福。迺於此間得之。謂非天下之奇歟。女郎興詞問曰。子言一生之幸福耶。斯言信乎。答曰。此何待贅言者。此際聞園丁掘士聲密爾座傍。仙瑪低聲曰。「歸乎。」「願同行歟。」少頃二人啓行。薩稜時露微笑。仙瑪則似有深思也者。每落薩後。數數由後面趕上。矚其面。則陡變蒼白。