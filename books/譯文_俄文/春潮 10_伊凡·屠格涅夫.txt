春潮
作者：伊凡·謝爾蓋耶維奇·屠格涅夫
1915年
譯者：陳嘏 (民國)

（十）

薩稜是日留仙瑪家。傍黑始辭出。時戶外已星光熠熠。燦然若反照鏡之掩映矣。是夜雖無月光。而薄闇之中。地上諸物。亦歷歷可辨。旣行至街端。殊悶悶不欲歸。遂復折囘原道。信足所之。入夜空氣清涼。亦頗稱適。亡何復至仙瑪門前。是時臨街之玻璃窗。忽洞啓。自無燈火之室內。露麗人姿首。旋聞呼曰。紀米脫利君。（薩稜之名。）薩稜走近視之。則伏窗前者仙瑪也。更聞麗人低聲續其詞曰。紀米脫利君。妾適有物待獻君者。此一日中苦思焦慮。莫不爲此。……然妾已自覺勿能達斯願矣。不圖於此時得與君晤。謂非天神見憫。故爲之牽合歟。……此際仙瑪言忽中斷。蓋突來意外之變。驚怖至不能續其詞。夜色靜寂。清漢昭昭。仙瑪方細語間。忽豪風自天外吹來。俄頃屋壁震搖。星斗俱爲之撼側。炎氣鬱蒸。幾於窒息。仙瑪金髮。亂飄肩際。薩稜身長。恰可及窗臺。比駭甚。乃急以手護之。仙瑪以兩手堅摟其肩。二人貼伏不敢少動。轟聲盈耳。如是數分鐘。後此猛烈之暴風。竟若絕足大鵬。縱體迅赴。轉瞬已杳。俄而四面寂然如前。薩稜比舉首見玉人堅摟兩臂。金髮拂己面及胸際。不禁神爲之搖。少選。仙瑪始輕抬玉面。悄然曰。可怖哉。是殆何物。電歟。是時纎手仍搭薩稜肩次。薩稜唯低聲呼之曰。仙瑪姑娘。玉人囘首遍顧室內。然後急自衣袋間取出半萎之薔薇。遞與薩曰。此花君必受而藏之。薩稜一瞥。知卽昨日自士官手中索囘者也。迺不及作答辭。而窗已闔。暗黑室中。玉人之形影已杳。無已取道返逆旅。來時所戴之帽。已自吹飛。然此時始憶及之。

是夜思想麻起。第所感者非徒羨仙瑪之美。此方寸內所蘊戀愛之情。今始參透其真理。方涉思及此。忽覺明日決鬥之事。復潮湧於心。因念此行。或不致負傷歟。抑或倖免無絕命之慘歟。至是悲感紛襲。心緒大亂。又一轉念。假如僥倖生還。則對此娟娟之少女。衡吾戀愛勢力之所至。其結果又將若何。

彼女郎固人之聘妻也。雖則其男子之競爭力。不足深畏。然女郎之愛余。果出自中心乎。抑眞實愛餘乎。稍加思索。則覺事實靡能有此。徬徨中夜。極不自聊。則據案作字。甫數行。仍毀之。是時彼腦中浮出種種之幻象。旋見暗黑之窗間。仙瑪憑立。其顏如玉。旣而遭狂風被驚時。彼之慧眼。及其美瑩無倫。與阿蓮菩士女神同樣之纎手。一一現於眼前。髣髴纎手加肩。猶有隔衣送暖之壓力。比探囊出仙瑪所贈之薔薇。則半敗之花瓣。含有餘芬。俄而決鬥之事。復潮湧胸次。是時疲憊殆不可支。遂和衣委於長椅而寢。