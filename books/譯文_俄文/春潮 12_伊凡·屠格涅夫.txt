春潮
作者：伊凡·謝爾蓋耶維奇·屠格涅夫
1915年
譯者：陳嘏 (民國)

（十二）

決鬥之事旣畢。薩稜偕龐泰農駕車言返。歸途復遇耶米於道上。幾仍在先刻所遇之地。耶米見薩稜車返。連呼萬歲。自樹蔭奔出飛躍而前旣近不待車止。猿縱而登。歡呼曰。吾兄生還。略未被創耶。——余違背君言。迄未回市。君其恕之。須知余心焦如焚曷能安然便歸。故決計遲君於此間。——祈君語我其究竟。彼士官已見殺歟。言次傍薩稜胸際。依依不能舍。老人龐泰農乃代述其顚末。少刻馬車已入佛蘭克佛爾市中。遂直抵薩稜寓所。

薩稜正登階次。覩從暗黑之廊下。轉出一婦人。面蒙黑紗。向己一瞥。仍倉卒馳出。可異哉此婦。爲訪薩稜而來也。留寓所遲之且時許。迨見薩稜歸寓。轉匆遽逸去。旅館閽者。愕然目送之。薩稜比斷定爲仙瑪無疑。雖則黑紗罥面。僅受渠一瞥之惠。然仙瑪明眸善睞。餘人所不能彷彿其萬一。故當娬波流轉之剎那。已確然默識也。則以甚不愉悅之詞氣。顧老人及耶米曰。仙瑪姑娘。亦知今日決鬥之事乎。究爲誰語之者。耶米麵漲赤。忸怩答曰。余爲吾姊言之耳。雖然姊已早自懷疑。無能隱諱。君旣無恙歸來。斯尙矣。……薩稜不樂曰。君等胡好爲無益之言哉。——旋一同入室。薩稜就椅臥。耶米悚怍交集。悽然曰。君恕我。且祈息怒。薩稜曰。噫。是何言。吾何曾怒子者。頃之耶米偕龐泰農歸去。薩稜守空室。疲甚。因就榻而睡。

睡旣沉。縹緲入夢。夢境絕離奇。儼然與柯留倍爾決鬥。左近松枝有鸚鵡瞿立仿佛爲老人龐泰農之化身。耳際聞鸚鵡頻申一！二！三！之口號。喧囂不止。忿極遂覺。則磕然聞叩關聲。乃呼曰入。侍者入。啟曰。有貴婦人求見。意必仙瑪臨矣。客入。殊非仙瑪。而其母烈諾爾夫人也。

夫人方入室。便倒座而哭。薩稜執其手曰。噫。夫人何作是態。究爲何事。請夫人少自鎭靜。徐言之可耳。夫人含淚言曰。嗟呼。齎米脫利君。余奈何命蹇一至如此哉。薩稜益茫然曰。夫人何出是言。究因何故。請述其委細。夫人取巾拭淚。而淚珠已復傾落如瀋。酸然言曰。誠告君。其事余已一一聞之矣。薩稜曰。所云一一聞之者。果何事歟。曰今日之事耳。其事之原起。余並聞之。歎君處置此事。勇毅無倫。洵男子之美行。余今番來此。實因羨慕足下高尙之人格。求親近於足下耳。余識足下。初不過五日。然願足下寵我在故知之列。嗟呼。薩稜君。余於斯世。乃一無依靠之孀婦耳。……顧吾女。……言至此。復嗚咽不能成聲。薩稜是時。如墮五里霧中。漫不知所以爲地。曰姑娘何事乎。夫人且泣且答曰。仙瑪自言不願與柯留倍爾聯姻。向余前拒絕矣。薩稜愕然起立。暗念事變實出意表。夫人帶淚續曰。世間此類之事。原非絕無。抑余意亦尚不至招鄉里之讕言。獨是吾等生計之困難。自此始矣。因訴言店中生意。曰見冷落。綜其收入。無以支一家之過活。然柯留倍爾則日見其富裕雲。最後曰。至仙瑪何故嫌憎其人。則所不解。柯留倍爾對彼。不能充分盡保護之責。流聞裡閈。洵屬不美。但彼原不過一商人耳。以故遭士官之侮嫚。不能爲一言之抵抗。雖然。此亦未爲大過。齎米脫利君。儻韙吾言乎。薩稜曰。夫人爲是言。似余有獲罪之處矣。曰否否。胡得懷此意。若君所爲。直不啻崇高可貴之軍人。薩稜曰。否。但余雖非軍人。——夫人接語曰。雖然。君以殊方之客。待吾等懇切乃爾。吾等謹銘之肺肝矣。言次。舉帕拭眼緣續曰。此亦無取贅述。要之今若向柯留倍爾送悔婚之書。則吾家生活。立無以支持。……仙瑪若以我爲重。勉順吾意。尙已。顧彼生性至爲倔強。……必不能遵吾旨而行。薩稜君。其力量足以動之者。厥惟君一人耳。薩稜愈失驚曰。謂余耶。答曰。然惟君一人耳。……君學識旣優長。兼爲彼盡力之處頗多。以故信君最篤。其崇拜之熱。直由心坎而發。幸君曉以利害。毋爲此躁動也。君其許乎。夫人更續其詞曰。凡我所能言者。莫不百方譬解以開導之。奈彼終拒不聽。彼旣自誤其一身。復陷一家於艱苦之境。如此奈何。祈君好爲勸之。君乃拯救吾子之恩人。求再發更大之慈悲。復拯拔吾女也。——言次離座。欲向薩稜執手。而手顫至不能把握。薩稜見其心緒檮杌。極力慰之。夫人堅握其手曰。薩稜君。茲事惟求君相全矣。——薩稜唯唯否否曰。夫人之意。欲僕向姑娘陳說此事。顧僕安有此資格耶。曰君毋爲是言。薩稜君。——余爲此事。眞焦慮欲死矣。——薩稜不知所以爲辭。大是躊躇。但生平未見婦人憂慮之態有如是者。因答曰。善。僕謹如命。當如夫人之所希望。在姑娘前剴切言之。但其結果若何。則勿能操左券也。夫人曰。毋慮。吾料必得美滿之結果。薩稜曰。姑娘究謂何故不願柯與留倍爾結婚乎。曰不知也。此子酷肖其父。言出其口。便若覆水之不可復收。雖然彼和靄之時。迺非常和靄度必能從君言也。

薩稜怦怦然以思。覺問題愈入難境。意念忽起忽落。不知所云。但眼前分明浮仙瑪之麗姿娟好無異於前。