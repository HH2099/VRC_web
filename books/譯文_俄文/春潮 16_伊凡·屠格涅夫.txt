春潮
作者：伊凡·謝爾蓋耶維奇·屠格涅夫
1915年
譯者：陳嘏 (民國)

（十六）

若薩稜。若仙瑪。皆嚮不知戀愛爲何物者也。今彼二人全身精神。業爲魔神所幽囚。人生最初之戀愛。爲精神上一大革命。平和單簡之生活狀態。忽粉碎如微塵。縱界鐵壁以防之。而彼青年儕輩。高揭純愛之革命旗。絕不稍存畏怯。奮身飛越。設腳跟不牢。失足而墮。竟殞其生者有之。然豈足制若曹之野心。彼唯知突進。竝不暇掉首他顧者也。

薩稜於途中探問昨日之事。女郎快口答之。爲種種之譚話。時或笑。或吐積息。或以表情之目光。流瞥薩面。仙瑪之言曰。吾母定欲強我挽轉其決心。出語絕峻且煩。吾俱勉忍之。但吾母之言吾絕對不能依從。因又暫緩其答復。殊苦辛也。當我正爲難時。柯留倍爾適來我家。吾本欲於拒絕柯前。再面君一商量之。詎彼放惡聲以褻君。吾萬分難忍。遂當場絕之。乃述柯之言曰。「汝今後愼勿近薩。若決鬥之事。傳聞村墟。人將以我不能保護妻室。恥辱甚矣。」言次肖柯之姿勢續曰。若人者膽小如鼷。若根性然。曾不知媿羞。復恣意詈咒。吾不能不怒。因絕之曰。吾已無意爲子之妻。凡關我之事。亦毋庸罣慮。吾母則大驚。百方訓誡。予走內寢。將金指環出。卽以還柯。並告曰。予兩日前卽弗用此。子曾未注意乎。……柯性本甚妬。然自尊心頗重。亦無煩言。蕭然歸去。至是少默。復續曰。吾母果大怒矣。母語予。汝嫌憎柯留倍爾君。予一向尤如夢中。……顧余初非因何等愛情而締婚約。徒以阿母再三敦勸。乃許之耳。……然阿母固聲明必不反對予自由結婚者也。實則阿母對於吾子。頗似有誤解之處。薩稜訝曰。疑予乎。……答曰然。在吾母之意。以爲先是託子說予時。子竟承應。嗣後轉與予接近。更入予於手中。其猜疑之岐誤如此。故語予曰。薩稜之爲人。表面溫和。胸腹則惡。汝其自愛。毋墮彼術中。薩稜曰。然則姑娘未將予最先傳達之言爲母夫人告乎。曰未也。予方擬與子相商。然後告之。薩稜曰。是則無怪其歸罪於我矣。仙瑪曰第雖如此。但我何可自作主張。驟告吾母耶。薩稜曰。願姑娘卽詣母夫人許。將以往所有之事。盡爲母夫人宣之。更表明薩稜無欺騙母夫人之心。薩稜本正直丈夫。俛首有怒容。女郎驚曰。君眞欲偕我面阿母乎。雖然亦不必。恐壞事。待予先爲吾母言之。顧獨不可乎。薩稜曰無妨。吾今卽去。

歸途二人不意與柯留倍爾相值。柯適以是時赴商店辦事。仙瑪見柯斗止步。柯睇二人之面。露非常侮蔑之表情。由身傍通過時。口中呶呶。不解作何語。薩稜怒甚。欲追及之。仙瑪捉其腕乃止。遂挽手取道急歸。