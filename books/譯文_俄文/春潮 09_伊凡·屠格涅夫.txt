春潮
作者：伊凡·謝爾蓋耶維奇·屠格涅夫
1915年
譯者：陳嘏 (民國)

（九）

翌日薩稜預料彼亂暴之士官等。不免來開談判。故少少候之。擬過十時始外行。至九點。侍者報士官力斐帖兒中尉求見。旣見。中尉自稱爲典郝夫男爵（昨日之醉士官）之代表。其來意則強薩稜對男爵謝罪也。薩稜謂昨日之事。乃人道中正當行爲。凡爲男子。皆當如此。幷無乖於情理。今又相強謝罪。於理實悖。始終堅拒之。中尉伸說再四。最後乃曰。足下旣不肯屈。爲保全紳士之體面計。不得不出於決鬭之一塗。顧雖非所樂。亦只得勉從慣俗。請訂於明日郊外施行。足下當速物色助手也。薩稜不能卻。遂諾之。

客旣行。薩稜憑椅沉思。惝恍迷離。覺眼前自身所有之事。盡不明其所以。彷佛忽遭颶風。被捲入旋渦之中。舉凡過去未來一切種種。悉爲雲霧所包。至己身之周圍。一無遺存。所遺存者。厥惟明日決鬥之約。終不可爽耳。

亡何老僕龐泰農。齎仙瑪手翰至。啓緘視之。中謂因昨日事。至爲懸念。亟欲一晤。望卽惠臨雲。龐泰農復申言曰。姑娘爲昨日事。備極焦慮。故遣余來此探視。且囑老僕卽伴先生同行。要之其罣慮實甚也。……語己聲響寂然。薩稜舉眸視老人。凝思有頃。忽腦中浮一意外之感覺。初猶念其事甚難處置。大是躊躇。一轉念間。不覺自嗤曰。大千世界。詎有是事哉。於是自啓之疑問。仍自解答之。旋語龐泰農曰。諒老人已知昨日事矣。非耶。龐泰農答曰。誠然。余知之矣。薩曰。老人聽之。彼傖父輩竟要余決鬥矣。僕不得已許之。第苦無助手。老人能慨然助僕乎。龐泰農聞言默然少頃曰。然則先生已立券買此一場爭鬥矣。薩稜曰。是殆然。但拒之則僕之辱也。老人謂果無法以挽囘此險局者。吾終必竭力爲先生助也。薩稜喜甚。且囑勿令仙瑪等得聞此事。老人唯唯。旋辭去。少年耶米。因欲晤薩稜。預竢之門前。歷一小時許。薩稜始至。乃附耳告曰。昨日之事。幸阿母尙無所聞。僕則每日習簿記如故。誠極苦之。今立此候君久矣。遂倚薩稜肩旁談片刻。旋與薩接吻。向街上馳去。

薩稜入店。仙瑪盈盈自內出。是時美人意中。本思有以白薩者。徬徨未及爲辭。唇尤微顫。薩稜甚注意仙瑪對己之態度。覺其大異於前。甚似含羞欲躲避者。時二人坐處甚近。凡薩稜有所言。仙瑪必注意聽之。亦常流盼向薩。顧始終迴避。不爲親密之交談。一若有深思者。旣而夫人出亦覺其爲態甚異。顧曰。仙瑪爾無恙歟。凡兩詰之。始答曰否否。兒實無恙。顧母豈不知乎。兒生來卽帶有悲性。夫人曰。是誠然矣。主客間譚之間。日駸駸向暮矣。薩稜視仙瑪愁顏莫展。知有沉哀。第不識其究竟。憐惜之情。至於極度。亟思有以慰之。顧連肩交語之機會難尋。殊恨恨不自己。俄晷景遽沒。不得不言別矣。抑永別之日。迫於目前。涉思及此。悲感遂紛襲胸次。