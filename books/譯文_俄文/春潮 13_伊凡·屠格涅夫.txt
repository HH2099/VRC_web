春潮
作者：伊凡·謝爾蓋耶維奇·屠格涅夫
1915年
譯者：陳嘏 (民國)

（十三）

是日將晡。薩稜懨懨然赴仙瑪家。行近遽心悸厲甚。暗念吾今番來此。究宜作何辭說。籌思之中。已入其家。烈諾爾夫人忻然出迎曰。專待君臨矣。彼現在園中。祈速往。薩稜遂徐步入園。時仙瑪據長櫈。傍置巨筐與盆。方挑選筐內櫻實分置盆中。

爲時已六點鐘。頃淡曛滿照園中。景色絕佳。林木生籟。槭槭有聲。失隊之蜂。哀吟繞花叢而飛。音低不可辨。方擬靜聽。忽鴉聲噪起。歷時不止。

仙瑪之面。深藏帽底。迨瞥見薩稜。怯然俛玉面。挑櫻實如故。薩稜躊躇片晌。始徐步向玉人座傍而行。此際益忐忑不知出何語以發端。踧踖良久。僅得詞曰。姑娘挑此櫻實將何爲乎。仙瑪含糊不卽應。旣而曰。挑全熟者貯之。餘者製菓子耳。語已而俛。若甚羞然。所握之櫻實。方待抉擇去存。視筐與盆猶疑。不能決。薩稜請曰。僕欲坐姑娘身傍。姑娘許我乎。仙瑪曰善。遂稍迻身櫈端。留餘空焉。是時薩稜正苦覓語不得。幸玉人先啓其嬌音曰。君卒與人決鬥耶。語時絕世之華姿。正回當薩面。俄紅潮滿暈。復俛垂粉頸。一種銘感之色流露眉睫間。續曰。觀君處此事。殊從容無所介意。抑眞不稍存畏怯耶。薩稜曰。否。當事正危險時。隨得轉圜。未果行而事了矣。仙瑪兩度以手指拭目。蓋素有是癖。旋曰。毋誑我。老人已語我以顚末矣。言至此。更低其聲曰。雖然。事皆因我而起。吾滋不敢忘。吾一生不能忘。薩稜。曰姑娘此語信乎。……曰胡不信。眞吾永刼所不能忘。詞氣激昂。以興奮出之。比若有思。掉首他向。薩稜猛憶其母夫人所約之事。應提言矣。乃呼曰。仙瑪姑娘。——應曰君呼我何事。是時仙瑪並不囘顧。慇慇挑櫻實如前。薩稜曰。請問姑娘。母夫人在姑娘前有何說話乎。仙瑪曰。是何說話。曰關於僕之事耳。仙瑪失驚曰。然則吾母曾向君道何事耶。曰然。仙瑪曰。果謂何事。曰道姑娘之主意。幡然全改變耳。仙瑪聞至此際。首面巨筐。漸俛而下。頃之華顏沒於冠底。所可見者。香項間極細之筋文而已。

少默之後。仙瑪起而詰曰。所謂主意改變。究何所指乎。薩稜曰。是殆關於姑娘將來之事耳。仙瑪曰。然則非卽關係柯留倍爾之事乎。曰良然。仙瑪復曰。若爾。則向君道。我不願爲柯之妻矣。非耶。薩稜曰。如姑娘言。仙瑪失驚曰。噫！是時仙瑪突起立。不圖座傍之筐。爲之蹴反。櫻實盡傾。兩人相顧默然。少選。仙瑪發言曰。咄嗟吾母。緣何以茲事語君哉。薩稜見女郎作此語時。不解何故。遽掉面他向。繼見胸際起微栗。知其精神奮興已達極度。因答曰。此中源委。姑娘不知耶。姑娘與僕。若論交誼。本不過昨今之事。但因姑娘信我最篤。倘我有所陳說。姑娘無不樂聽。意者母夫人卽以是故。遂特以委我乎。仙瑪俛首弄衣褶。少頃。始開言曰。第如是。君將何以敎我乎。薩稜瞥女郎手指神經微掣。因悟其播弄衣褶。特藉以掩飾爾。旋執其手曰。姑娘。何尊顏獨向彼方乎。仙瑪脫冠。廻其清盼。直注薩面。候薩稜賡續其詞。詎薩稜接美人嬌姿。頓惝恍失知覺。所擬之言遂忘。仙瑪曰。凡君所言。仙瑪靡有不從。但君欲忠告仙瑪者。果何屬歟。語次星眸微仰。嫣然露淺笑。至是薩稜始徐吐其辭曰。姑娘。彼柯留倍爾君。信爲姑娘所鄙棄。但姑娘此種辦法。究嫌輕率。繩以姑娘之生平。此不特不謹慎已也。且將波累一家。俱陷於難境。姑娘庸計及此乎。——母夫人誠如是語我矣。仙瑪曰。誠哉吾母之言。果爾。第君意云何。薩稜曰。僕個人之意乎。……言至此。喉中哽塞。不復成聲。無已。強忍酸楚答曰。僕意大略亦相同耳。仙瑪失色曰。君謂何與吾母同耶。薩稜踧踖曰。然……其理由則……言至此。復不能爲續。仙瑪曰。無妨。若君此言果由衷而發。則余亦無他。試一轉其念頭耳。言次神魂如脫軀殼。惘惘然將選過之櫻實。復納筐中。續曰。吾母之意。以爲凡子言吾無不從。但我初心本如此也。——薩稜接語曰。姑娘究因何故。遽一變其故常。可得聞乎。仙瑪顏色陡大變。不暇顧薩稜作何語。遽覆曰。善。吾意已決。謹從子言爾。吾蒙子之恩甚深。故我對子。不論何事。皆有服從之義務。亦如是白於阿母矣。——咄嗟阿母已來。是時烈諾爾夫人已躡蹀屆園門。蓋盻望消息甚切。候薩稜過久。不復能耐也。薩稜比堅握仙瑪之手囑曰。祈姑娘在母夫人前暫勿提此事。余行作書與姑娘。於吾書未到以前。萬萬勿決定也。言訖立行。遇烈諾爾夫人略頷之。匆遽逸去。夫人訝然目送之。

至是夫人行近其女座傍發詞曰。仙瑪。汝宜有以語爾母矣。仙瑪倚母懷。抱其項哀懇曰。母恕兒。請母少竢。至明日爲限。兒當有以報母。母其許乎。祈母於此限期間。勿發一言。——言次。淚落如繩。顧旣非悲痛。更無喜悅。祇緣情緒勃發。遂不覺淚潺湲而墮耳。母夫人詫然矚女面有頃曰。汝脫毋有所苦乎。觀汝平日不輕泣。非耶。女應曰否。祈母暫毋窘兒。俟明日言之可乎。今作他譚何若。趁薄光將櫻實檢完。不大佳耶。