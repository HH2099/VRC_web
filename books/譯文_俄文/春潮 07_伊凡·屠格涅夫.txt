春潮
作者：伊凡·謝爾蓋耶維奇·屠格涅夫
1915年
譯者：陳嘏 (民國)

（七）

翌日正安息日。耶米著麗服。手纎小木杖。至白鵠館。謁薩稜。薩時尤未離寢也。耶米爲述母夫人頭痛未癒。不能出遊。柯留倍爾君。則少刻當來。薩稜急起著衣。正匆忙間。柯至見薩稜穿著未齊。乃少坐竢之。脫其華美之冠。置於膝上。約逾刻許。薩稜裝飾已齊。遂共駕馬車。蒞仙瑪家。入見其母夫人。則果堅謝不能同行。仙瑪亦申言願與母爲伴。母夫人不許。因監視店務無人。遂留龐泰農守焉。耶米則請將呔露佗。（犬名）載之去。母夫人許之。於是驅之登車。

仙瑪是日冠麥草夏帽。飾以鳶色之紐結。華容婀娜。與鮮豔之薔薇爭美。時或洩淺笑。露齒如貝。光瑩無比。車中薩稜與仙瑪並肩坐後端。柯留倍爾偕耶米坐前端。馬蹄得得。直指梭典而行。

梭典者。一小村落也。距佛蘭克佛爾可三十分鐘之路程。陀美士山蜿蜒其左。風景絕佳。佛蘭克佛爾之市民。多往游焉。其地之公園結構尤精絕。酒場珈琲館。多設於菩提樹或楓樹之下。所至爽嵦。怡人心目。當地之人。咸夸爲福地。由佛蘭克佛爾赴梭典。所取路徑。係沿綿因河堤直行。道旁菓樹鬱蔥。一望無際。途次薩稜所注意者。則仙瑪對待柯留倍爾君之態度是也。蓋未婚夫婦。同列一處。彼實初次見之。是日仙瑪之爲態。殊異常日。顏色嚴厲。若不可干犯。柯留倍爾君。則儼然寬大保護者之風度。神色舉止間。莫不表示仙瑪爲己之聘妻。雖未形之言語。旁觀者自能瞭然也。