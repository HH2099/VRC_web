春潮
作者：伊凡·謝爾蓋耶維奇·屠格涅夫
1915年
譯者：陳嘏 (民國)

譯著按。屠爾格湼甫氏。Turgenev，Ivan．乃俄國近代傑出之文豪也。其隆名與托爾斯泰相頡頏。生於一千八百十八年。少時有獵人隨筆之作。爲時所稱。顧身世多艱。尤厭惡本國陰慘之生活。旣見知於法蘭西文家韋亞爾德氏夫婦。遂從之游法京。其後偶歸國。以事得罪皇帝。被繫獄。未幾期滿。仍不許出本籍。此一千八百五十二年間事也。迨千八百五十五年之時。始獲自由。於是仍走法京。託身於韋亞爾德氏許。終其身遂不復返國。卒於一千八百八十三年。前後住法京蓋四十載。客中歲月。殆占其生涯之大半矣。著作亡慮數十百種。咸爲歐美人所寶貴。稱歐洲近代思想與文學者。無不及屠爾格湼甫之名。其文章乃咀嚼近代矛盾之文明。而揚其反抗之聲者也。此篇爲其短著中之佳作。崇尙人格。描寫純愛。意精詞瞻。兩臻其極。各國皆有譯本。英譯名曰Spring floods．雲。

（一）

一千八百四十年之夏。青年薩稜。由意大利返俄。道出佛蘭克佛爾。時計旅囊餘資。僅敷抵聖彼得堡矣。

薩稜年二十三。家亦中資。無丐食他人之慘。顧懿親凋零。孑然一身。居恆落寞。歎坎軻也。先是薩得官。尙未就職。接遠戚某氏訃。並獲分遺產數千元。因將之作旅費而漫遊焉。茲蓋其歸途也。爾時火車未通。則思取公雇馬車代步。唯當地馬車例以夜十一句鐘始發。計時尙早。遂逕投白鵠館暫憩。白鵠館者。當地著名旅館也。晚餐訖。出館散步。見市中名雕刻家當湼克露所造女神之像。並訪桂特故居。（譯者按桂特Goethe德國詩聖也。）獨行踽踽。踱過綿因河堤。於時幽思忽麻起。頓感爲人在客之苦。有難言者。少頃日薄虞淵。約下午六時許矣。覺憊甚。遂轉回囂塵之市中。道旁商店數家。有一店其招牌署意大利糖菓等字樣。時正思飲檸檬茶。遂入焉。店內陳列菓物多種。若摩爾登。雀葛列之類。無不悉備。顧獨無人在。惟窗旁高足藤椅中。蜷臥一貓。落暉拂地。光淡欲滅。俄而狂號之聲突起於隣室。急按鈴喚人。迄無應者。旋大聲呼曰。其無人在耶。言未了。而隣室之戶閉然已闢。驚甚。亟視之。則一年未及笄之女郎。秀髮披肩。悲伸皓腕。向店室奔至。比見客絕無所顧忌。直趨客身右。出纎手相邀。顫聲呼曰。速！速！速！請速爲援手。薩稜癡立。不知所云。但覺麗人之命。有不容推辭者。將所遇離奇驚駭過度歟。實則薩稜生平尙未覯如斯麗姝也。是時女郎顏色慘沮。聲音亦淒楚不安。旋復掩泣致詞曰。

貴客幸恕唐突。煩卽入室一視可乎。言甫畢。而薩稜已自奔門端。

二人所入之室。有半舊寢臺一。上臥少年。約十四五齡。面蒼白如大理石。雙目堅閉。髪覆額加眉端。唇變紫色。齒堅合不少動。一手仍枕首。其一垂寢臺下。爲狀若已絕息。一望而知爲女郎之弟。初不待女郎告也。女郎走少年寢旁。嗚咽悲號曰。殆死已。殆死已。先刻與妾坐譚此間。不圖遽仆。已不能起。天乎。此子竟勿能救歟。不幸妾母亦不在家。言次忽操意大利語呼曰。龐泰農。醫士在何許。汝已往延請耶。旋聞裏室答曰。否否。老僕已遣魯滓去矣。嗽聲呶呶。自裏室出。隨見一猥瑣老人入室。老人復進曰。姑娘、余行遲鈍。魯滓已飛奔覔醫士去。但所吩咐之水。今攜來矣。老人粗皺之手。提壜口而立。

女郎曰。「雖然、若此躭擱。耶米豈不絕望。君乎。此子果無法可活歟。」言時視線注向薩稜。薩稜本不知醫。第稔十四五齡之幼童。罕有罹中風者。因答曰。此殆貧血之結果。絕非中風。……旋顧老人曰。君曷速將毛刷來。老人耳管不敏。兼不甚解薩稜之言語。反問曰。先生云何。薩稜頗焦躁。急曰毛刷。毛刷。刷衣之毛刷。連操法德二國語。並作手式。漸爲老人所解。