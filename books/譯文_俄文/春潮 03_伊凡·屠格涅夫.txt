春潮
作者：伊凡·謝爾蓋耶維奇·屠格涅夫
1915年
譯者：陳嘏 (民國)

（三）

點半鐘之後。薩稜復蒞糖菓店。衆人迎之。親密若家人。乃就寢臺坐。卽耶米絕息時所臥者也。聞醫士之診斷。疑少年耶米。非僅有神經病。且心臟亦似不健。誡勿使之受驚嚇。又聞耶米往日亦嘗罹腦貧血。顧未若此次之沉重。但醫士言目下儘可放心雲。耶米此時爲病人裝束。裹寬闊之寢衣。圍青色項巾。嘻笑自如。室內佈置。圓桌一。四匝圍皮之椅數事。別置一彈簧長椅。則爲客設也。桌鋪古錦。周圍置酒杯。中央陳花瓶。及中華製珈琲皿。並美麗精絕之菓子瓶數事。又舊蠟臺二。燃燭六枝。光輝奪目。夫人等禮薩稜就座。爾時此室中。凡薩稜今日識面之人。咸畢集焉。譚次。衆人詢薩稜至自何處。且問其隸何國籍。薩稜一一答之。夫人等始悉其爲俄羅斯人。咸異曰。君操德意志語。發音絕佳。遂欲薩稜以德語交譚。薩稜則堅請用法蘭西語。夫人暨女郎亦快然諾之。於是薩稜亹亹而談。由姓名而家世。而本國之事。約歷一小時許。最後夫人亦爲薩稜述其身世如左。

羅粲利君之爲人。性摯量狹。臨事不顧利害。蓋革命家一流。亦佳男子也。夫婦間子女各一。長爲女郎仙瑪。次長子耶米。就中耶米最溫馴可喜。當夫人言至此時。女郎曾嬌聲向其母曰。噫嘻、母乎。兒獨不溫馴耶。其母亦笑答曰。否否。汝殆革命者流。夫人家中之生計。雖不逮主人翁在時之寬裕。要亦無困乏之虞。供母子等數口之生活亦至充足雲。