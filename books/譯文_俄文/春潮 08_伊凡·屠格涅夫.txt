春潮
作者：伊凡·謝爾蓋耶維奇·屠格涅夫
1915年
譯者：陳嘏 (民國)

（八）

旣抵梭典。衆降車。仙瑪張傘獨行。爲態絕峻。高標孤往之致。令人凜然。爾時薩稜及耶米。則怏怏均似不樂。獨同來之呔露佗。喜出望外。跳躍叢薄間。逐鵲亂飛。衆游覽有頃。午餐之時至矣。柯留倍爾主張入酒塲。仙瑪則反對。於是擇廣場樹蔭下之空桌。爲會食之所。時柯留倍爾。儼然以東道主自居。因事吩咐店夥而去。其時仙瑪低首靜立如故。不意偶一舉首。薩稜之視線。適注己面。覺一種不快之感。忽襲心境。厥狀至爲可憐。俄柯留倍爾歸座。謂半句鐘後。酒殽可齊備。乃閒譚以竢之。

午餐旣訖。衆方醊珈琲。忽發生一意外之事。先是鄰座己有客在。客皆武人。邁顏斯守備隊士官輩也。方仙瑪至時。彼曹己數數竊贊其美。內中一士官。似曾於佛蘭克佛爾市中得挹仙瑪之麗姿。至是忽見其推椅而起。持杯向仙瑪奔至。士官之氣宇亦自雋拔。第是時已洪醉。雙頰頳紫。醉睛暴赤。狀至可怖。似亂暴之舉動。皆不憚爲所欲爲。初時同伴諸士官。尙極力勸止。彼不能聽。衆人爲一時好奇心所驅。亦遂任之。士官蹌踉趨仙瑪前。酣聲大呼曰。嘻、佛蘭克佛爾第一之美人。世界第一之美人。鄙人謹獻此杯爲美人壽。其囅然受之歟。言次。置杯於桌。復續曰。美人之纎手摘來此花。敢請賜僕。卽將之行矣。士官言畢。竟攫取仙瑪皿傍所放之薔薇。仙瑪初大驚。顏敗如塵土。繼而怒恨達極度。面頳緋紅如桃。髪根盡赤。士官覩狀殆亦有所覺悟。比頷首喃喃而去。及其歸座。同僚諸士官。羣鼓掌閧笑。柯留倍爾隨起立。取帽且戴且曰。傖父無禮。欺人太甚。旋呼店夥清算食帳。並命馬車整轡以竢。繼復怒曰。此處胡可留者。其卽行。仙瑪無言起立。柯遂攜之入酒塲而去。薩稜乃奔鄰席。時諸士官方交互嗅薔薇之清芬。閧笑如故。薩稜行近醉士官之座旁正色訶之曰。君方時對於彼婦人之行動。亂暴殊甚。以上流紳士而出此。非至可恥之事乎。他不遑問。有汚此軍服矣。士官聞言。暴怒而起。勢甚兇惡。此際彼同僚中有年事稍多者一人。覩狀知甚危險。乃急攔之。因顧薩稜曰。君爲彼女郎之戚屬歟。抑兄妹歟。再不然乃君之聘妻歟。答曰。否否。僕與彼婦並無瓜葛。一外國旅人耳。但目擊如此不法之舉動。又安能坐視耶。旋出刺擲與之。更附以詞曰。此卽僕刺。繫有住址。足下倘有事相尋。儘隨時可謀面也。言畢將士官攜去之薔薇取回。揚長而去。

薩稜復入酒場。察柯留倍爾之顏色。似頗不慊於己之所爲。意若謂設從彼言入酒塲午餐。便不致釀此風波也。仙瑪見面。亦不交一言。其面色則慘沮愈可憐。黛蛾深慼。唇堅結。靜坐不少動。其中心之煩惱。盡在不言中矣。