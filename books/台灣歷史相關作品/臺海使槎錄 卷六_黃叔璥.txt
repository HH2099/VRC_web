臺海使槎錄
作者：黃叔璥
1722-1737年
--
卷六 番俗六考
北路諸羅番七
阿里山五社（踏枋、鹿堵、唣羅婆、盧麻產、干仔務）奇冷岸、大龜佛、水沙連思麻丹、木武郡赤嘴（一名刺嘴箍）麻咄目靠、挽鱗倒咯、狎里蟬、巒蠻、干那霧

居處
築室曰濃密。架木為梁，鑿鬆石片為牆（鬆石，內山所出，鑿之成片）；上以石片代瓦，亦用以鋪地，遠望如生成石室。比屋相連，如同內地。街衢與外社迥殊。男女未婚嫁，另起小屋曰籠仔、曰公廨；女住籠仔，男住公廨。

飲食
內山多麥豆，少米榖。芋薯則掘地為穴，積薪然火，置芋灰中，仍覆以土；饑則出而食之。黍米為酒，曰老勿；釀製會飲，與別社同。魚為醢，俟有臭味乃食。凡物生食居多。惟鹽取給於外。

衣飾
衣用鹿皮、樹皮，橫聯於身，無袖；間有著布衫者。捕鹿時以鹿皮搭身，皮帽、皮鞋，馳逐荊棘中。番婦衣，自織達戈紋，又名府律式。掛青紅南把珠於項，亦漢人所製。收粟時，則通社歡飲歌唱，曰做田；攜手環跳，進退低昂，惟意所適。

婚嫁
婚姻曰閔言。未娶曰胡仔轄，亦曰麻達。未嫁曰麻里氏冰。不待父母媒妁，以嘴琴挑之相從，遂擁眾挾女以去，勢同攘敓；後乃以刀、斧、釜、鐺之屬為聘，女家以雞、豕、達戈紋酬之。通社群聚歡飲，與外社男贅女家不同。夫婦離異，女將原聘歸還，聽其他適。水沙連北港，女將嫁時，兩頤用鍼刺如網巾紋，名刺嘴箍；不刺，則男不娶。

喪葬
凡遇父母兄弟夫婦之喪，頭裹皁布，號哭十日；不言、不笑，不履門外。葬用石板四片，築四方穴，屈曲屍膝，坐埋於中；上蓋以石板，覆以土。

器用
耕種用小鋤短刀，掘地而種。行則貨物貯皮囊，戴於頭上。炊用木扣以代鐺。

附載
『水沙連雖在山中，實輸貢賦。其地四面高山，中為大湖；湖中復起一山，番人聚居山上，非舟莫即。番社形勝，無出其右。自柴里社轉小徑，過斗六門，崎嶇而入；阻大溪三重，水深險，無橋梁，老籐橫跨溪上，往來從籐上行。外人至，輒股慄不敢前；番人慣行不怖也。其番善織罽毯，染五色狗毛雜樹皮為之；陸離如錯錦，質亦細密。四方人多欲購之，常不可得。番婦亦白暫妍好，能勤稼穡，人皆饒裕』（番境補遺）。

『阿里山離縣治十里許，山廣而深峻。番剽悍，諸羅山、哆咯嘓諸番皆畏之，遇輒引避。崇爻社餉附阿里山，然地最遠。越蛤仔難以南，有猴猴社，雲一、二日便至；其地多生番，漢人不敢入。各社夏秋劃蟒甲（獨木舟名），載鹿脯、通草、水藤諸物，順流出近社，與漢人互市。漢人亦用蟒甲載貨以入，灘流迅急，船多覆溺破碎；雖利可倍蓰，必通事熟於地理，乃敢孤注一擲』。『水沙連四周大山，山外溪流包絡。自山口入，為潭廣可七、八里，曲屈如環；圍二十餘里，水深多魚。中突一嶼，番繞嶼以居。空其頂，為屋則社有火災。岸草蔓延，繞岸架竹木浮水上，藉草承土以種稻，謂之浮田。隔岸欲詣社者，必舉火為號，社番劃蟒甲以渡。嶼中圓淨開爽，青嶂白波，雲水飛動，海外別一洞天』（諸羅志）。

阿里山乃總社名，內有大龜山之大龜佛社、霧山之干仔霧社、羅婆山之唣囉婆社、束髻山之沙米箕社、八童關之鹿堵社、溜籐山之阿拔泉社、朝天山之踏枋社、豬母嘮社（一作肚武膋），共八社；納餉者五社。盧麻產社今無番，皆民居；康熙五十六年，瘴癘死亡甚眾，遂徙居於阿拔泉社，附阿里山合徵者。又崇爻山後九社：崇爻社、竹腳宣社（一作即加宣）、描丹社、薄薄社、芝舞蘭社、多難社（一作倒咯滿）、芝密社、水輦社、筠椰椰社。或雲八社之外又有礁那女嗎社、打馬郎社、嗎老因籠社、巴只力社、龜窯社、伊碎擺社。有至崇爻社者，自倒咯嘓用土番指引，盤山逾嶺，涉澗穿林，計程五日夜方至，由民仔里武，三日可至蛤仔難；但峻嶺深林，生番錯處，漢人鮮至。或雲水沙連過湖，半日至加老望埔，一日至描里眉，一日至眉加堞，一日至望加臘，一日至福骨，一日半至買糟無老，又一日半至民仔里武，二日至蛤仔難社。由描里眉，二日至斗截，半日至倒咯嘓；過大山數重，四日夜可抵崇爻社。路極崎嶇，坑塹險阻，難於跋涉；若陰雨水漲，更難計程。由澹水從山後行，路稍平易。

水沙連社地處大湖之中，山上結廬而居，山下耕鑿而食。湖水縈帶，土番駕蟒甲以通往來。環湖皆山，層巒險阻。屬番二十餘社，各依山築居。山谷巉岩，路徑崎嶇；惟南北兩澗沿岸堪往來，外通斗六門、竹腳寮，乃各社總路隘口，通事築室以居焉。水沙連、集集、決里、毛碎、巒蠻、木靠、木武郡，又子黑社、佛字希社（亦木武郡轄）、挽鱗、倒咯、大基、貓丹、蛤里爛等社，名為南港。加老望埔、描里眉、斗截、平了萬、致務、倒咯嘓、眉加碟、望加臘、福骨、描里八、描里旺、買槽無老等社，名為北港。或雲北港尚有買嶭買、唐於老二社。南港之番，居近漢人，尚知有法；而北港之番，與悠武乃等社野番接壤，最為凶頑。巴老完、問仔眉、觸甲描、楮江四社，昔屬水沙連統轄，今移於巴老完，合夥同居，與民仔里武俱通於悠武乃生番矣。通事另築寮於加老望埔，撥社丁，置煙、布、糖、鹽諸物，以濟土番之用；售其鹿肉皮筋等項，以資課餉。每年五月弔社，七月進社，共計十個月，可以交易、完課；過此，則雨多草茂，番無至者。

康熙六十年，阿里山、水沙連各社乘亂殺通事以叛。六十一年，邑令孫魯多方招徠，示以兵威火砲，賞以煙布銀牌。十二月，阿里山各社土官毋落等、水沙連南港土官阿籠等就撫。雍正元年正月，水沙連北港土官麻思來等亦就撫。

惠安太學黃吳祚題水沙連圖詩：「二十（平聲）餘社盡邊湖，南北沿崖仄徑紆：斗六門來通一線，諸番形勝島中無」。「五色尨毛雜樹皮，織成罽毯世稀奇。蠻孃妍好珠垂項，不見做田歌舞時」。

余詠水沙連社三首：「水沙連在萬山中，一嶼環湖映碧空；員頂淨明傍作屋，渡頭煙火小舟通」。「土乘水上作浮田，竹木交加草蔓延；最是此閒勤稼穡，能同輸賦足豐年」。「湖中員嶼外重溪，三跨橫藤人自迷；此境若非番社異，武陵洞口認花蹊」！

北路諸羅番八
大肚、牛罵、沙轆、貓霧拺（一作麻霧拺）岸里、阿里史、樸仔離、掃拺、烏牛難

居處
大肚諸社屋，以木為梁，編竹為牆，狀如覆舟；體制與各社相似。貓霧拺諸社，鑿山為壁，壁前用木為屏，覆以茅草，零星錯落，高不盈丈，門戶出入，俯首而行；屋式迴不同外社。

飲食
酒飯各二種。飯不拘秫、糯，炊而食之；或將糯米蒸熟，舂為餅餌，名都都。酒用黍米浸水，越宿舂碎，和以草曲，三、五日發氣，水浸飲之；一將糯米炊飯，拌曲置桶中，逾三日，澄汁蒸酒，番極珍之。魚蝦獐鹿，與南北投等社無異；惟沙轆、牛罵不食牛，牛死委於道旁。

衣飾
男婦頭貫骨簪曰打拉；所掛之珠曰立項帶，瑪瑙珠曰牙堵，螺牌曰夏力什素。衣服不論皁白，俱短至臍；與各社同。嫁娶俱著紅衣。貓霧拺、岸里以下諸社，俱衣鹿皮；並以皮冒其頭面，止露兩目。

婚嫁
婚姻曰三問。男女先私通投契，男以銀錫約指贈女為定，曰貓六。女倩媒告之父母，因為主配。或娶或贅。屆期會眾設牲醪相慶。不諧即離，婦不俟夫再娶先嫁，罰酒一瓮。私通被獲，鳴通事土官罰牛一；未嫁娶者勿論。岸里各社，完婚三、五日，男往女家、女往男家，各以酒物相餽；不則絕往來。

喪葬
番死，喪葬及浴身入室，與南北投等社同。守服十二日，不出戶，親戚送飯。十二日後，請番神姊祈禳除服。婦服滿，任自擇配，父母兄弟不過問。岸里五社喪葬與水沙連、阿里史同。

器用
收貯禾黍，編竹為筐，大小不一式；出作則置飯於中。無升斗，以篾籃較準，與漢人交易。近亦置床榻、鼎鐺、碗箸以為雅觀。

附番歌
大肚社祀祖歌
𡁎仔𡁎麻隱喡什（今日過年），靡阿麻𠳀仔武嘮馬礁乞咿珊（都備新酒賽戲祭祖）。思引咿珊牟起林（想祖上何等英雄）！夜嘮務力咿珊牟起林（願子孫一如祖上英雄）！

牛罵、沙轆思歸歌
嚅嗎嗄乞武力（往山中捕鹿），蘇多喃任喡須岐散文（忽想起兒子並我妻）！買捷嚅離嗎嗄乞武力（速還家再來捕鹿），葛買蘇散文喃任岐引吱（免得妻子在家盼望）！

貓霧拺社男婦會飲應答歌
爾貓呻嗼（幼番請番婦先歌），爾達惹巫腦（番婦請幼番先歌）。爾貓力邁邁由系引呂乞麻𠳀（番曰，汝婦人賢而且美），爾達惹麻達馬鱗唭什格（婦曰，汝男人英雄兼能捷走），爾貓力邁邁符馬乞打老末轆引奴薩（番曰，汝婦人在家能養雞豕、並能釀酒）。爾達惹達赫赫麻允倒叮文南乞網果嗎（婦曰，汝男人上山能捕鹿、又能耕田園）。美什果孩㖿彎哩勺根嗼巫腦岐引奴薩（今眾社皆大歡喜和歌飲酒）。

附載
『過沙轆至牛罵社，社屋隘甚。假番室牖外設榻，緣梯而登，雖無門闌，喜其高潔。余榻面山，霾霧障之；凡五日苦不得一睹其麓，忽見開朗，殊快。不知山後深山當作何狀，將登麓望之；社人謂野番常伏林中射鹿，見人則矢鏃立至，慎毋往。予策杖披荊拂草而登；既陟巔，荊榛樛結，不可置足。林木如蝟毛，聯枝累葉，陰翳晝瞑；仰視太虛，如井底窺天，時見一規而已。雖前山近在目前，而密樹障之，都不得見。惟有野猿跳躑上下，向人作聲，若老人咳；又有老猿，如五尺童子箕踞忽視。風度林杪作簌簌聲，肌骨欲寒。瀑流潺潺，尋之不得；而修蛇乃出踝下。心怖遂返。越日大雨，嵐氣甚盛，衣潤如洗；階前濘泥，足不得展。徘徊悵結，賦詩曰：「番舍如蟻蛭，茅簷壓路低。嵐風侵短牖，海霧襲重綈；避雨從留屐，支床更著梯。前溪新漲阻，徙倚欲雞棲」。頃之，有番婦至，蕡首瘠體，貌不類人；舉手指畫，若有所欲，余探得食物與之。社人望見，極麾之去，曰：「此婦有術，善祟人，毋令得近也」』（稗海紀遊）！

『岸里、內幽、礁吧年、茅匏、阿里史諸社磴道峻折，溪澗深阻。番矬健嗜殺，雖內附，罕與諸番接。種山射生以食；縫韋作幘，鹿皮作衣，臍下結以方布，聊蔽前體，露臂跣足；茹毛飲血。登山如飛，深林邃谷，能蛇鑽以入。舉物皆以負戴。居家則裸，惟不去方布。周身頑癬斑駁，腥臊特甚。番女亦自白晰；繞脣吻皆刺之，點細細黛起，若塑羅漢髭頭，共相稱美』。『樸仔籬、烏牛難等社有異種狗，狀類西洋；不大而色白，毛細軟如綿，長二、三寸。番拔其毛，染以茜草，合而成線，雜織領袖衣帶間；相間成文，朱殷奪目。數社之犬，惟存其鞹』（諸羅志）。

岸里、樸仔離、阿里史、掃拺、烏牛欄五社，不出外山，惟向貓霧拺交易。樸仔離逼近內山，生番眉裏嘓、貓堵貓堵兩社，間出殺人。過半線，往大肚，則東北行矣。大肚山形，遠望如百雉高城。昔有番長名大眉。志謂：每歲東作，眾番爭致大眉射獵，於箭所及地，禾稼大熟，鹿豕無敢損折者；箭所不及，輒被蹂躪，不亦枯死。其子斗肉、女阿巴里、婿大柳望，各社仍然敬禮，獲鹿必先貽之。沙轆番原有數百人，為最盛；後為劉國軒殺戮殆盡，只餘六人，潛匿海口；今生齒又百餘人。辛丑七月，大風，糯黍歉收，間為別番傭工以糊口。土官嘎即，目雙瞽，能約束眾番，指揮口授無敢違。社南地盡膏腴，可種水田。漢人有欲售其地者，嘎即佯許之；私謂聚番曰：「祖公所遺，祗此尺寸土，可耕可捕，藉以給饔飧、輸餉課；今售於漢人，侵佔欺弄，勢必盡為所有，闔社將無以自存矣！我與某素相識，拒其請將搆怨，眾為力阻，無傷也」。卒不如其請。余北巡至沙轆，嘎即率各土官婦跪獻都都；番婦及貓女為戲，衣錦紵、簪野花，一老嫗鳴金以為進退之節。聚薪然火，光可燭天。番婦拱立，各給酒三大碗，一吸而盡。朱顏酡者絕鮮，挽手合圍，歌唱跳舞；繼復逐隊蹋地，先作退步，後則踴躍直前，齊聲歌呼，惟聞得得之聲。次早將還郡治，土官遠送，婦女咸跪道旁；俯首高唱，如誦佛聲。詢之通事，則雲祝願步步得好處。一社攀送，有戀戀意。抵郡後，聞將社名喚作迴馬社，以余與吳侍御北巡至此迴也。余因漫記六首：「沙轆行來界北邊，裸人雖陋意殊虔；官廚未識都都味，首頂糍盤眾婦先」。「聚薪然火燭天衢，一嫗鳴金貓女趨；三碗鯨吞齊賜酒，合圍挽手共歌呼」。「踏地分曹卻退行，團花簇錦鬥身輕；直前逞態蹁躚甚，高唱惟聞得得聲」。「自聞天使過臺時，番社遙臨豈所期；內視土官能漢語，劇憐耄孺盡歡嬉」。「臨發追攀不憚勞，行行為爾駐旌旄；蠻孃伏地齊聲唱，一步爭如一步高」。「誰言異類不同群，喣嫗春溫未忍分，見說新名迴馬社，他年留紀海東雲」。

北路諸羅番九
崩山八社（大甲東社大甲西社宛里南日貓盂房裡雙寮吞霄）後壠新港仔貓里加至閣中港仔（以上四社俱附後壠納餉）竹塹礁磱巴

居處
營室先豎木為牆，用草結蓋；體制與別社同，稍卑隘，合家一室；惟娶婦贅婿，則另室而居。

飲食
番地少播粳稻，多種黍、芝麻，飯皆黍米。又蒸熟置罌缶中，俟發變曬乾，舂為曲；拌黍飯藏於瓮，數日後試其味，則投以水，蒸其液為酒。魚蝦醃為鮭，鹿麂醃為脯，餘物皆生食。

衣飾
各社番皆束髮，未娶者或分梳兩髻於額角；惟此數社，則翦發至額。戴竹節帽；竹取其裏白，反而為之，高寸許，以紅絲帶纏繞，又以烏絲線縛之。以白螺殼為方塊，可寸許，名曰哈達，圍於項。或用螺殼，間用瑪瑙珠串束於手。以善走為雄；麻達編五色篾，束腹至胸，以便奔走。穿耳實以竹圈，圈漸舒則耳漸大；垂至肩，乃實以木板，或嵌以螺錢。娶婦則去其束箍，摘其耳實。衣名幾轆，長至腰，以布及達戈紋為之；下體圍布二幅，亦名遮陰，間有衣鹿皮者。會飲，土官多用優人蟒衣、皁鞋、漢人絨帽；番婦衣幾轆，圍遮陰，耳穿五孔，飾以米珠名鶴老卜，頸掛瑪瑙珠名璽忽因耶那，數十人連手頓足，歌唱為樂。

婚嫁
嫁娶曰諳貓麻哈呢。娶婦先以海蛤數升為聘；竹塹間用生鹿肉為定。蛤大如拇指，殼有青文，生海邊石壁間，盡力採取，日不過數升，甚珍之；及嫁娶時用海蛤一搭紀（搭紀用竹篾編成，大口小腰，高尺餘，可容數斗），殺牛飲酒，歡會竟日。父母娶婦，或一、二年三、五年分居，視其婦孝與否耳；無一世同居者。一女則贅婿，一男則娶婦。男多則聽人招贅，惟幼男則娶婦終養；女多者聽人聘娶，惟幼女則贅婿為嗣。夫婦服，必逾年而後嫁娶。不和或因姦則離；夫未娶，婦不敢先嫁，嫁則罰婦及後夫並婦之父母各瑪瑙珠一串或牛一隻以歸；後夫不受罰，則糾集親眾，負弓矢、持鏢刀至後夫之家，拆毀房屋倉囷，土官通事不能禁。私通亦然，強者將其婦及姦夫立殺死；或與麻達通，祗罰婦酒一甕，麻達不問。女與麻達通，亦不問。

喪葬
番死，男女老幼皆裸體用鹿皮包裹，親屬四人舁至山上，用鹿皮展鋪如席，將平生衣服覆身，用土掩埋。服尚白色。既葬，本家及舁喪人三日不出戶，不舂不歌，番親供給飯食。一月後赴園耕種。通社亦三日不赴園，以社有不吉事也。居喪，父母兄弟半月，夫婦一月；一月後，婦不帶耳珠，著豔服，改適方如常。

器用
耕種犁耙諸器，均如漢人。食器亦有鐵鐺甆碗。阿里山、水沙連內山諸番，尚用木扣；平埔諸社多倣漢人。

附番歌
崩山八社情歌
沈㖿嘮葉嗼賓呀離乃嘮（夜間聽歌聲），末力㕭戈達些（我獨臥心悶）；末里流希馬砌獨夏噫嗄喃（又聽鳥聲鳴，想是舊人來訪），達各犁目歇馬交嗄斗哩（走起去看，郤是風吹竹聲），嗼下遙甯臨律嗼噃噫嗄喃呀微（總是懷人心切，故爾）。

後壠社思子歌
曳底高毛白（怪鳥飛去），㕭目㕭甘宰老描崙（飛倦了宿在樹上）。末力希呂㕭（見景心悶），毛嗄㕭嗼幽耶林嘮（想起我兒子）！目歇㕭越耶（回家去看），仔者麼飲呂（請諸親飲酒釋悶）。

竹塹社土官勸番歌
旺奇冉乞別焉毛嗒耶呼（社長，請爾等來飲酒）！打阿保留貓轆弋奇老久焉魯（我祖公最善捕鹿、作田），弋探耶林尤耶林真嗎吧搭藍（爾少年子孫當聽我教導）；由擺乞打保貓轆弋傳呵祿允（當學我祖勤謹耕捕），打呵貓武呼別焉（土官就愛惜爾），其耶林林毛嗒耶呼（還邀來飲酒）。

附載
『渡溪後，過大甲社（即崩山）、雙寮社，至宛里社，御車番人貌甚陋，胸背雕青為豹文。男女悉翦髮覆額，作頭陀狀，規樹皮為冠。番婦穴耳為五孔，以海螺文貝嵌入為飾；捷走先男子。經過番社，求一勺水不可得，得見一人輒喜。自此以北，大概略同。至中港社，見門外一牛甚腯；囚木籠中，俯首局足，體不得展。社人謂是野牛初就靮，以此馴之。又云：前路竹塹、南嵌山中，野牛千百為群，土番能生致之，候其馴用之。今郡中輓車牛，強半皆是。自竹塹迄南嵌八、九十里，不見一人一屋；求一樹就陰不得。途中遇麋鹿麚逐隊行甚夥。既至南嵌，入深箐中，披荊度莽，冠履俱敗；直狐貉之窟，非人類所宜至也』（稗海紀遊）。

『康熙壬戌，偽鄭守雞籠，凡需軍餉，值北風盛發，船不得運，悉差土番接遞，男女老稚，背負供役；加以督運弁日酷施鞭撻，相率作亂，殺諸社商往來人役，新港仔、竹塹等社皆附焉。鄭克令左協陳絳率兵擒剿，土著盡遁入山，叢林疊澗，無從捕緝，仍不時出沒剽掠。議就要道豎柵防守困之』（海上事略）。

『南日山後有巨石，峭削巍峨，出內山之頂，或名為冠石。後諸社，指石為的，登絕頂，東洋及山後諸社，可一望而盡』（諸羅志）。

崩山番皆留半髮。傳說：明時林道乾在彭湖，往來海濱，見土番則削去半髮，以為碇繩。番畏之，每先自削，以草縛其餘。

崩山八社所屬地，橫亙二百餘里。高阜居多，低下處少。番民擇沃土可耕者，種芝麻、黍、芋；餘為鹿場，或任拋荒，不容漢人耕種。竹塹、後交界隙地中有水道，業戶請墾無幾，餘皆依然草萊。故往年自大甲溪而上，非縣令給照，不容出境。大甲西社離港十里，雙寮社離港六里，後社離港三里，竹塹社離港十里，南嵌社離港二十里，澹水社則直臨大海，各有通事，往來郡治。貨物自南而北者，如鹽、如糖、如煙、如布匹衣線；自北而南者，如鹿脯、鹿筋、鹿角、鹿皮、芝麻、水藤、紫菜、通草之類。

近竹塹，為汝綠生番，名猴社。

參將阮蔡文詠大甲婦詩：「大甲婦，一何苦！為夫饁餉為夫鋤，為夫日日績麻縷。績縷須淨亦須長，撚勻合線緊雙股；斫木虛中三尺圍，鑿開一道兩頭堵；輕圓漫捲不支機，一任元黃雜成組。間彩頗似虹霓生，綻花疑落仙姬舞！吾聞利用前民有聖人，一器一名皆上古。況茲杼軸事機絲，制度周詳供黻黼。土番蠢爾本無知，制器伊誰遠近取！日計苦無多，月計有餘褸；但得稍閒餘，軋軋事傴僂。番丁橫肩勝綺羅，番婦周身短布裋。大甲婦，一何苦」！後壠詩：「去縣日以遠，風俗日以變。

顧此後壠番，北至中港限；音語止一方，他處不能辨。頭髮頂上垂，當額前後翦；發厚壓光頭，其形類覆碗。亦有一二人，公然戴高冕；黑絲及紅絨，纏之千百轉。大有古人風，所惜雙足跣。男女八九歲，牙前兩齒劃；長大手自牽，另居無拘管；父固免肯堂，翁亦無甥館。是處兩三間，村莊何蕭散。高廩置平原，黍稷有餘輓；所慮溼氣蒸，駕木如連棧。巨匏老而堅，行汲絡籐辮。溪水漲連旬，利涉身焉綰。豐年百禮偕，疾病顛危罕。飲酒即高歌，其樂何衎衎」！竹塹詩：「南嵌之番附澹水，中港之番歸後壠；竹塹周環三十里，封疆不大介其中。聲音略與後壠異，土風習俗將無同。年年捕鹿邱陵比，今年得鹿實無幾。鹿場半被流民開，蓻麻之餘兼蓻黍。番丁自昔亦躬織，鐵鋤掘土僅寸許；百鋤不及一犁深，那得盈甯畜妻子。鹿革為衣不貼身，尺布為裳露雙髀。是處差徭各有幫，竹塹㷀㷀一社耳。鵲巢忽爾為鳩居，鵲盡無巢鳩焉徙」（阮，庚午舉人）！

北路諸羅番十
南嵌坑仔霄里龜崙（以上三社附南嵌納餉）澹水內北投麻少翁武嘮（俗作朥，非）灣大浪泵擺接雞柔（以上六社附澹水納餉）大雞籠山朝金包裏（以上二社附雞籠納餉）蛤仔難哆囉滿（俗作■〈瞞，口代目〉，非；附蛤仔難納餉）八里分外北投大屯裡末峰仔嶼雷里八芝連大加臘木喜巴壠奇武卒秀朗里族答答悠麻（一作毛）里即吼奇里岸眩眩小雞籠

居處
澹水地潮濕，番人作室，結草構成，為梯以入，鋪木板於地；亦用木板為屋，如覆舟，極狹隘，不似近府縣各社寬廣。前後門戶式相類。

飲食
番多不事耕作，米粟甚少，日三飧俱薯芋；餘則捕魚蝦鹿麂。採紫菜、通草、水藤交易為日用，且輸餉。亦用黍米嚼碎為酒，如他社。志謂：澹水各社不藝圃，無蔥韭生菜之屬。雞最繁，客至殺以代蔬。俗尚冬瓜，官長至，抱瓜以獻，佐以粉餈；雞則以犒從者。鳥獸之肉傅諸火，帶血而食。麋鹿，刺其喉，吮生血至盡，乃剝割；腹草將化者綠如苔，置鹽少許，即食之。

衣飾
番婦頭無妝飾，烏布五尺蒙頭曰老鍋。項上掛瑪瑙珠、螺錢、草珠，曰真仔贊。耳鑽八、九孔，帶漢人耳環。每至力田之候，男女更新衣曰換年；會眾飲酒，以示更新。

婚嫁
既娶曰麻民。未娶曰安轆。自幼倩媒以珠粒為定；及長而娶，間有贅於婦家者。屆期約諸親宰割牛豕，以黍為粿，狀如嬰兒，取葉兆熊羆之意。夫婦相聚，白首不易。婦與人私，即將姦夫父母房屋拆毀，倍罰珠粒分社番，以示家教不嚴。未嫁娶者不禁。

喪葬
番亡，用枋為棺，瘞於厝邊，以常時什物懸墓前。三日外，闔家澡身除服；又與別社期年、三月、十日者不同。

器用
無田器，耕以鋤。平時所佩，鏢刀弓箭之屬；厝內所用，木扣螺碗之類。

附番歌
澹水各社祭祀歌
𡂙晚日居留什（虔請祖公），𡂙晚眉（虔請祖母），街乃密乃濃（爾來·請爾酒），街乃密乃司買單悶（爾來·請爾飯共菜）。打梢打梢樸𠷉薩嚕塞嗼（庇祐年年好禾稼），樸𠷉薩嚕朱馬喈嚼喈（自東自西好收成），麻查吱斯麻老麻薩拉（捕鹿亦速擒獲）！

附載
『雞籠、澹水夷，在泉州彭湖嶼東北；名北港，又名東番。永樂中，鄭和入海諭諸酋，番獨不聽約束；和貽之家一銅鈴，使頸之，蓋狗之也』（名山藏）。

『自南嵌越小嶺，在海岸間行，巨浪捲雪拍轅下，衣袂為濕。至八里分社，有江水為阻，即澹水也。水廣五、六里，港口中流有雞心礁，海舶畏之。乘蟒甲由澹水港入，前望兩山夾峙，曰千豆門；水道甚隘。入門，水忽廣漶為大湖，渺無涯涘。行十許里，高山四繞，周廣百餘里，中為平原，惟一溪流水；麻少翁等三社，緣溪而居。甲戌四月，地動不休；番人怖恐，相率徙去，俄陷為巨浸。距今不三年，再指淺處，猶有竹樹梢出水面，三社舊址可識』。『麻少翁、內北投在磺山左右，毒氣蒸鬱，觸鼻昏悶，諸番常以糖水洗眼。隔千豆門，巨港依山阻海；劃蟒甲以入，地險固，數以睚眥殺漢人，官軍至則竄。澹水以北諸番，此最難治』。『武嘮灣、大浪泵等處，地廣土沃，可容萬夫之耕』。『八里分社，舊在澹水港西南之長豆溪，荷蘭時，後壠最悍，殲之幾無遺種，移社港之東北。澹水各社土官，有正副頭目之分』（稗海紀遊）。

『哆囉滿產金，淘沙出之，與瓜子金相似。番人鎔成條，藏巨甓中；客至每開甓自炫，然不知所用。近歲始有攜至雞籠、澹水易布者』。『斗尾、龍岸番，皆偉岸多力，文身文面，狀同魔鬼，出則焚掠殺人。土番聞其出，皆號哭走避。鄭經統兵往剿，深入不見一人；時亭午酷暑，軍士皆渴，競取甘蔗啖之。劉國軒守半線，率數百人至；見經，大呼曰，何為至此？令三軍速刈草為營，亂動者斬。言未畢，四面火發，文面五、六百人奮勇挑戰，互有殺傷，餘皆竄匿深山，竟不能滅，僅毀其巢而歸』。『阿蘭番近斗尾、龍岸，狀貌亦相似』。『雞距番足趾楂𣏎如雞距，性善緣木，樹上往來跳躑，捷同猴狖；食息皆在樹間，非種植不下平地。其巢與雞籠山相近，常深夜獨至，出海濱取水；遇土番，往往竊其首去。土番亦追殺不遺餘力，蓋其足趾楂𣏎不利平地，多為土番追及；既登樹，則穿林度棘，不可復制矣』（番境補遺）。

『雞籠山土著，種類繁多，秉質驍勇，概居山谷。按其山川則形勝奇秀，論其土地則千里饒沃，溪澗深遠，足以設立州縣；惟少人工居址，荒蕪未辟，皆為鳥獸蛇龍之窟。惜哉』！『偽鄭時，上澹水通事李滄願取金自效，希受一職。偽監紀陳福偕行到澹水，率宣毅鎮兵並附近土著，未至卑南覓社，土番伏莽以待曰：「吾儕以此為活，唐人來取，必決死戰」！福不敢進；回至半途，遇彼地土番泛舟別販，福率兵攻之，獲金二百餘，並繫其魁令引路，刀鋸臨之，終不從。按出金乃臺灣山後，其地土番皆傀儡種類，未入聲教，人跡稀到。自上澹水乘蟒甲從西徂東，返而自北而南，溯溪而進，市月方到。其出金之水流，從山後之東海，與此溪無與。其地山枯水冷，巉巖峻峭，洩水下溪，直至返流之處，住有金沙。土番善泅者，從水底取之，如小豆粒巨細；藏之竹簏，或秘之瓿甊，間出交易。彼地人雖能到，不服水土，生還者無幾』（海上事略）。

龜崙、霄里、坑仔諸番，體盡矲𥏝，趨走促數。又多斑癬，狀如生番。

康熙壬寅，五月十六至十八三日大風，漳州把總朱文炳帶卒更戍船，在鹿耳門外為風飄至南路山後；歷三晝夜至蛤仔難，船破登岸。番疑為寇，將殺之；社有何姓者，素與番交易，力為諭止。晚宿番社，番食以彘；朱以片臠餉番，輒避匿不食。借用木罌瓦釜，番惡其污也，洗滌數四。所食者生蟹、烏魚，略加以鹽；活嚼生吞，相對驩甚。文炳臨行，犒以銀錢，不受；與以藍布舊衣，欣喜過望，兼具蟒甲以送。蟒甲，獨木挖空，兩邊翼以木板，用藤縛之；無油灰可艌，水易流入，番以杓不時挹之。行一日至山朝，次日至大雞籠，又一日至金包里。

蛤仔難有金井，水極寒。番掏金，先置火及酒於井旁，懸藤綆入，取井底泥沙，口含手掬，急挽而上；寒不可支，飲酒向火，良久乃如常。有得一、二錢者，有數分者，亦有一無所得者；既非兼金，且散碎難鎔，冒死求利，番人每苦為之。或云：後山倒咯滿南有金沙溪，金沙從內山流出，近溪番婦淘沙得金；後為蛤仔難番所據。

蛤仔難三十六社：礁轆軒社、宇馬氏社、期班女懶社、八知美簡社（一作巴抵女簡）、嘮拔丹社、基密丹社、八知買驛社（一作巴抵馬悅）、礁仔壠岸社（一作礁礁人岸）、麻里陳轆社（一作貓里藤角）、辛也罕社（一作新仔羅罕）、其沓沓,須老員社（一作思老完）、八陳雷社、奇武煖社、抵密密社（一作芝密）、倒麥倒麥社、礁嘮貓社、巴老鬱社、賓耶知懶社、脾釐社、奇直扳社、賓仔貓力尾社、沈美閣社、歪阿歪阿社（一作歪仔歪）、陳雷女簡社、削骨削骨社、礁嘮密社、巴嘮辛仔員社（一作巴老臣那浮）、毒龜晚社（一作搭龜滿）、奇武流社、佳笠苑社（一作交里苑）、冬仔爛社（一作徵也難懶）；其餘四社：一作肉生、打鄰里、劉簡、了喏，一作期尾笠、毋罕毋罕、貓嘮府偃、汙泥肴，未知孰是？

陳湄川中丞澹水各社紀程：「澹水港水路十五里至千豆門，南港水路四十里至武嘮灣，此地可泊船。內雞心礁陸路六里至雷里，六里至了阿，八里至秀朗，三十里至里末，三里至擺接。此港水路十里至內北投，四里至麻少翁，十五里至大浪泵，此地可泊船；三里至奇武仔，十五里至答答悠，五里至里族，六里至麻里即吼，二十里至峰仔嶼。上灘水路七十里至嶺腳，上嶺、下嶺十里，渡海十二里至雞籠。

又澹水港北過港，坐蟒甲上岸至八里分，十五里至外北投，十二里至雞柔山，十五里至大屯，三十里至小雞籠，七十里至金包里，跳石過嶺八十里至雞籠社」。

番人逐鹿，曾至磺山；絕頂有水如池，澄然一泓。