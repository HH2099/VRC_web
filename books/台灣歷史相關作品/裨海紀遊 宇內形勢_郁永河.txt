裨海紀遊
作者：郁永河　清
康熙三十九年(1700年)
--
裨海紀遊
宇內形勢

　　天宇外涵，大地虛懸於中，古以卵為喻，似近之矣。海水附隸於地，而包山川原隰者，又海也。其中四夷八荒，各占一區，如盆盎中貯水石然。騶衍論天地之大，如中國赤縣神州，禹之所序者，才八十一分之一，外此尚有九州，凡一州，各有裨海環之，人民禽獸，莫能相通，如此者九；又有大瀛，海環其外。語近不經。夫吾人所居所謂中華大國者，以四天之下，惟中華恰居天地之中耳。不知天地之體既皆圓矣，人處宇內，頭戴天而足履地，何莫非中？若必求天地之中，則惟北極天樞之下，此處如輪之轂，如磨之臍，如人身之心，庶幾足以當之。然天樞之下，實在朔漠以北，去禹跡甚遠。中國一區，道里雖廣，若以天樞揆之，其實偏在東南，而東南半壁，又皆海也。自遼陽為中國東北極際，緣海而南為天津，次山東之登、萊、青三郡，有沙門等五島，與遼陽、朝鮮相望，一帆可即；次膠州；次江北安東縣，黃河之水，由此入海；次狼山，揚子出焉；次祟明、上海，為吳淞、三泖、震澤諸水所歸；次浙西之拓浦、海鹽；次錢塘；次寧波府，有舟山，廣八百里，今為定海縣，又有普陀巖，觀世音之香剎在焉；次台溫；次沙城，為浙閩之交，過此為福寧州；次閩安鎮，是閩省門戶；次興、泉、漳三郡，泉、漳間有金、廈門二山，各廣數百里，商舶通外洋諸國者，悉由廈門出，入漳與粵，鄰漳之南曰南澳，屬粵潮郡；次惠州；次香山澳；次高南廉，渡海港為瓊，瓊之南為涯、為崗，皆粵東地。自遼陽至此，中國東面已盡，瓊涯之間，實為東南隅。緣海轉西，則為中國之南面矣。盡粵東地而西為粵西，更西為貴州，又更西為雲南省，雲南者，中國西南隅也。然雲南盡處，不盡於海而盡於山，崇山復嶂，倮偶、苗夷所居。又有緬甸國，皆瘴癘害人，人不能入。而海港亦僅止於粵西之某郡，未嘗達雲南也。自瓊、涯間渡海港而南，水程七更，抵東京，〈國名，本交阯也。明時黎氏為外家所據，遂另為一國。〉東京又渡海港，十二更抵安南，即古交阯國。東京、安南兩海港，自港口橫渡雖甚廣，漸西漸隘，而海亦止，蓋海之支汊也。故東京、交阯山川，實與貴州、雲南連屬不斷；漢伏波將軍徵交阯，立銅柱，不以海為限，而以分茅嶺為限，則接壤可知。交阯之南曰柬浦寨，曰暹羅，曰六昆，曰大年，曰柔佛，曰麻六甲，凡六國，皆與中國連，中國以其鄙遠，棄而不收。麻六甲為西面盡處，惟北連中國，餘三面皆海。凡海舶由廈門直指南，離東京水程七十更，安南七十二更，暹羅一百八十更；漸偏而西，歷六昆、大年，又轉北過柔佛，始抵麻六甲，水程二百更，至此，約已轉出雲南、緬甸後矣。雖曰海道，皆依山而行，實未嘗渡海也。自麻六甲斜指西北，四十更為咬𠺕叭，〈音葛臘八。〉始渡西海。咬𠺕叭西北為啞齊。〈產黃金。鑿石取之，其形正方，不假熔煉。其主無嗣，以女繼統，今猶是女主。〉啞齊之外，中國舟航不能往。相傳尚有英圭黎，〈音英雞立，產哆囉呢、畢吱、西洋布、嘉紋席、玻璃器皿，與咬𠺕叭等，而皆優於咬𠺕叭。〉荷蘭、即紅毛。大西洋等國，皆在西海外，其山最大又最遠。自咬𠺕叭綿亙而南，為萬丹；又極南萬里，為馬神。〈皆產胡椒、蘇木、沉速、珈璃諸香。〉自馬神轉東迤北，為文萊、〈一無所產，極貧極陋。〉為蘇祿、〈產大珠，有重三五錢者，然少光澤，中國人名為淺水珠。〉為呂蒙山，至此，又在中國極東海外萬里矣。又轉北為文武樓山，以迄呂宋。海舶欲至馬神者，仍行安南水道，既至咬𠺕叭，依山而南，過萬丹，達馬神，水程四百六十更。非故迂其途也，以南海水道未諳，不敢渡耳。往呂宋者，由廈門渡澎湖，循臺灣、南沙、馬磯，斜指東南巽方，經謝昆尾山、大小覆釜山，繞出東北，計水程七十二更。往蘇祿者，從覆釜直指正南，水程一百四十更。計自咬𠺕叭，從西北海中至極南，又轉極東，再回東北，迄於呂宋，連山不斷，蜿蜒數萬里，較中國遼陽至雲南海道，遠過倍蓗。惜其割裂分據，不能統一；而城郭人民又無幾也。日本者，古倭夷國，在中國正東，自其南言之，去中國甚遠，由寧波渡海，水程三十五更。北接朝鮮，朝鮮與遼陽密邇，既渡鴨綠，便可馳驛而往，與中國在斷續間，雖謂之連屬亦可。

　　臺灣蕞爾拳石，南北三千里，東西三百里，去廈門水程十一更，中間又有澎湖為泊宿地；所處在東南五達之海，東西南北，惟意之適，實海上諸國必爭之地也。以上諸國，皆有商舶往來貿易，其山川道里、風景、人物、土產，皆得悉知之。惟荷蘭、大西洋遠在西海外，相傳有黑洋，晝夜如墨，人不能往，商舶不過，至咬𠺕叭而止。咬𠺕叭本非荷蘭，特為紅毛所占，設官守土，不知者目為紅毛。英圭黎亦然，荷蘭人鷙悍狡獪，大西洋又甚焉。近歲呂宋亦為紅毛所據，分土番為二十四郡，紅毛與西洋人雜治之，故荷蘭者，大西洋之附庸也。琉球在東海，日本之南，呂宋之北，去中國不遠，以其貧甚，故商賈蹙額視之，相戒不往。以余所知諸國繪為圖，俾覽者知其形勢，以驗盆中水石之喻而已。若夫騶子《終始》、《大聖》之篇所謂「大瀛海」者，渺不可稽，存而不論可也。