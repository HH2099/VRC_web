為清巡臺御史黃叔璥所著，書始於1722年(康熙六十一年)6月，北京黃叔璥抵臺後經常巡行各地，考察攻守險隘、海道風信。全書凡8卷分三部份：《赤嵌筆談》（第一至第四卷）、《番俗六考》（第五至第七卷）、《番俗雜記》（第八卷）。其中番俗六考，詳細記錄台灣的山川地理、風土民俗。尤其對臺灣原住民的樣貌，更是觀察入微，因此，該書為近現代考證平埔族歷史之根基。
--
臺海使槎錄
作者：黃叔璥
1722-1737年
--
臺海使槎錄	
卷一 赤嵌筆談

原始
『琉球國在泉州之東，有島曰彭湖；煙火相望，水行五日而至。旁有毘舍耶（一作那）國，語言不通，袒裸盱雎，殆非人類。喜鐵器。臨敵用鏢，鏢以繩十餘丈為操縱，蓋愛其鐵不忍棄』。〈（《文獻通考》）〉按彭湖東南即今臺灣，其情狀相似，殆即毘舍耶國也。

『臺灣於古無考，惟明季莆田周嬰著遠遊編載東番記一篇，稱臺灣為臺員，蓋閩音也。然以為古探國，疑非是』。〈（《臺灣隨筆》）〉

『臺灣，海中番島，名山藏所謂：「乾坤東港華嚴婆娑洋世界」；名為雞籠。考其源，則琉球之餘種，自哈喇分支，近通日本，遠接呂宋，控南澳，阻銅山，以彭湖為外援。明萬曆間，海寇顏思齊踞有其地，始稱臺灣』。『思齊剽掠海上，倚為巢窟；臺灣有中國民自思齊始。思齊死，紅夷乘其敝而取之；葺草為田，民知樹藝。順治辛丑，鄭成功金陵挫敗，廈門不守，襲而有之。迄康熙癸亥，歸我一統。其民五方雜處，非俘掠之遺黎，即叛亡之奸宄，里無一姓，人不一心。溪深林茂，易於伏莽。山海氣濕，又多霧露水土之害。其番喜酒好殺，無姓氏，無歲月，無冠履衣服之儀，無婚嫁喪葬之禮，不知法紀；撫御或失，急之則變生肘腋，緩之則俗敝人頑』。〈（《蓉洲文藁》）〉

『吏科都給事中王家彥疏：「閩省海壖，地如巾帨，民耕無所，且沙礫相薄，耕亦弗收，加以年荒賦急，窮民緣是走海如騖，長子孫於唐市，指窟穴於臺灣』。〈（《春明夢餘錄》）〉

星野
『臺之星野，莫錄其詳。然既係於閩，則宜從閩。閩蓋禹貢揚州之域，天文牛女分野。按牛女於辰為丑，銀海之屬，星紀之次。銀海，元武象也；星紀，吳越分也。劉向曰：「吳越屬斗牛女分」。晉、隋、元志：「吳越，其辰在丑」。說者謂：「臺在泉州之窮南，去福州遠甚，不宜為銀海之屬；又在漳州之極東，去吳越遠甚，不宜為星紀之次」。遂以臺分野，當在女虛之交者。虛，元枵之次，在子之辰。以臺之稍迆而東，疑其越次越辰，亦坐井之見。今以近事考之，明時彭島統於泉；泉為牛女，則臺無可疑。以近地考之，臺海西界於漳，南鄰於粵，北則閩安對峙，漳分野視閩，而粵分野視漳，臺之壤接，獨不屬牛女乎？唐僧一行有云：「星紀當云漢下流，百川歸焉；故其分野，自河南下，窮南紀之曲，東南負海為星紀」；則臺宅東南，仍屬牛女，又與一行之說相符』。〈（《島上附傳》）〉

形勢
臺灣為土番部族，在南紀之曲，當云漢下流；東倚層巒，西迫巨浸；北至雞籠城，與福州對峙；南則河沙磯，小琉球近焉。周袤三千餘里，孤嶼環瀛，相錯如繡。

『自鷺門、金門迤邐東南以達於彭湖，可數千里；風濤噴薄，悍怒激鬪，瞬息萬狀；子午稍錯，北則墜於南風炁，南則入於萬水朝東，皆有不返之憂。又東至鹿耳門，夾以七鯤身、北線尾，海逍紆折，僅容數武，水淺沙膠，雖長年三老不能保舟之不碎。餘乃山羅礁湧，無由以入，其險且不測如此』。〈（《島上附傳》）〉

『海中孤島，地在東隅，形似彎弓』。〈（《臺灣紀略》）〉

『雞籠山島，野夷亦謂之東番。萬曆四十四年，倭脅取其地，久之始復國。東番諸山，其人盛聚落而無君長；習鏢弩，少舟揖。自昔不通中國』。〈（《方輿紀要》）〉

『臺灣處大海之中，地形坐東南，面西北。自東北而至西南如列屏，為中國江、浙、閩、粵四省之外界。西北近海多平地可耕，土番及人民聚落以數百。山背東南，一望洸洋，舟楫所不到，土番加嘮使種類居焉。自紅夷以至鄭氏，皆不能綏附。聞中國盛德，悉來臣服，贄其方物；故我國家邊陲極於海東數萬里，置郡縣、為疆界，實自古所未有』。〈（《福建海防志》）〉

『東甯，緣高邱之阻以作屏，臨廣洋之險以面勢；無仙蹤神跡之奇，無樓臺觀宇之勝。有山則頑翳於蔓草，有水則鹵浸於洪濤；鹿豕狸鼠之所蟠，龍蛇蜃虺之所游。夫既限之以荒裔，而求天作地成之景，皆無所得』。〈（《蓉洲文藁》）〉

——以上臺灣

『三十六島巨細相間，坡隴相望，有七澳居其間。大約有土無木，土瘠不宜禾稼，產胡麻、菉豆，山羊尤多。居人煮海為鹽，釀秫為酒，採魚蝦螺蛤以佐食。土商興販，以廣其利；貿易至者歲常數百艘，為泉外府。至元末，置巡司於此』。〈（《元志》）〉

『水至彭湖漸低，近琉球謂之落漈。漈者，水趨下而不回也。凡西岸漁舟到彭湖已下，遇颶風發，漂流落漈，回者百無一』。〈（《續文獻通考》）〉

『隋開皇中，嘗遣虎賁陳稜略彭湖地。其嶼屹立巨浸中，環島三十有六如排衙。居民以苫茅為廬舍，推年大者為長，以畋漁為業。地宜牧牛羊，散食山谷間，各氂耳為記』。〈（《海防考》）〉

『彭湖島在琉球國，水行五日，地近福州、泉州、興化、漳州四郡界；天氣晴明，望若煙霧』。〈（《明一統志》）〉

『海中島嶼，最險要而紆回，則莫如彭湖。蓋其山周回數百里，險口不得方舟，內溪可容千艘。海中舊有三山之目，彭湖其一耳。東則海壇，西則南澳，誠天設之險；何可棄以資敵』？〈（《方輿紀要》）〉

『福州海中有彭湖島，相去三千里，晴日仿佛可見；有參將領兵駐之。自福州順風而往，不半日至也』。〈（《玉堂薈記》）〉

『彭湖僻在興、泉外海，其地為漳、泉南戶，日本、呂宋、東西洋諸國皆所必經。南有港門，直通西洋』。〈（《福建海防志》）〉

『鄭成功竊踞臺灣，用彭湖為外藪。康熙三十三年六月，將軍施琅統兵自銅山攻破，據之；八月，遂克臺灣』。〈（《諸羅雜識》）〉

——以上彭湖

『臺灣在福建之東南，地隔重洋。形勢延袤，可至者凡千六、七百里。外此則生番所居，與熟番阻絕，遠望皆大山疊嶂，莫知紀極，可以置而不議。府治南北千有餘里。越港即水師安平鎮。又有七鯤身，沙線潮平，可通安平港內，為水師戰艘、商民舟楫止宿之地。港名鹿耳門，出入僅容三舟，左右皆沙石淺淤焉；此臺灣之內門戶也。衡渡至彭湖，島嶼錯落，有名號者三十六島。彭湖溝底皆老，古石參差，港泊有南風、北風二者殊澳；此臺灣之外門戶也。然臺灣之可通大舟者，尚有南路之打狗及東港、北路之上澹水，凡三處；而惟上澹水可容多船，港門為正也。其可通小舟者，尚有南路之蟯港、北路之鹹水港及八掌港、笨港、海翁港、鹿仔港、大甲、西二林、三林、中港、竹塹、蓬山，凡十二處；而笨港並有小港可通鹿耳門內，即名馬沙溝是也。總之，臺灣三路俱可登岸；而惟鹿耳門為用武必爭之地者，以入港即可以奪安平而抗府治也。奪安平則舟楫皆在港內，所以斷其出海之路；抗府治則足以號令南北二路，而絕依附之門。故一入鹿耳門，而臺灣之全勢舉矣！或云：鹿耳門為天險門戶，而又上設砲臺，防亦密矣；萬一攻之不入，兵法有攻堅而瑕者亦堅，其謂之何？不如由北路之上澹水進兵。所謂行師如過於衽席之上者，謀非不臧也。而不知由北路進兵則其勢主緩，緩則必以眾而臨寡、以強而併弱；由鹿耳門進兵則其勢主捷，捷則有以反主客之形，成控制之師。而且安平不據，彭湖尚孤，彼賊佽者急而揚帆，不無他虞也。是故覘臺灣之形勢，而必講明於得入鹿耳門之要為最急』。〈（《理臺末議》）〉

『彭湖為臺灣之門戶，鹿耳門為臺灣之咽喉，大雞籠為北路之險隘，沙馬磯為南路之砥柱』。〈（《鳳山縣志》）〉

臺郡無形勝可據，四圍皆海，水底鐵板沙線，橫空布列，無異金湯。鹿耳門港路紆迴，舟觸沙線立碎。南礁樹白旗，北礁樹黑旗，名曰蕩纓，亦曰標子，以便出入。潮長水深丈四、五尺，潮退不及一丈，入門必懸起後舵乃進。

臺地負山面海，諸山似皆西向，皇輿圖皆作南北向，初不解；後有閩人云：臺山發軔於福州鼓山，自閩安鎮官塘山、白犬山過脈至雞籠山，故皆南北峙立。往來日本、琉球海舶率以此山為指南，此乃郡治祖山也。澹水北山、朝山，與烽火門相對。

同安洪淳思（心澄）云：「北路澹水，直對福州省城；海道山石錯列，礙於大舟往來。南路赤山，直對南澳」。

臺地諸山，本無正名，皆從番語譯出。內山諸水，皆西流於海。安平、七鯤身，環郡治左臂；東風起，波浪衝擊，聲如雷殷。諺云：「鯤身響，米價長」；謂海湧米船難於進港。

余與益齋二兄論羅漢門書略：羅漢門在郡治之東。自猴洞口入山，崇岡復嶺，多不知名。行數里，為虎頭山，諸峰環列，樹惟槺榔。過大灣崎、蘆竹坑、咬狗阬，又東南經土樓山，壁平如削；上則獮猴跳擲，虞人張羅以捕。稍前為疊浪崎，出茅草埔，度雁門關嶺，回望郡治，海天一色。去關口里餘，中為深塹，可數十丈。緣崖路狹不堪旋馬，一失足便蹈不測。五里至石頭阬，四里至長潭，清瑩可鑑。潭發源於分水山後，由羅漢門阬入岡山溪，同注於海。自番仔寮迆邐至小烏山後，入羅漢內門，峰迴路轉，眼界頓開；沃衍平疇，極目數十里。東則南仔仙山、東方木山，隔澹水大溪為旗尾山，西即小烏山，南為銀錠山，北為分水山、自貓徽山；層巒疊巘，蒼翠欲滴，瞑色尤堪入畫。

民莊凡三：外埔、中埔、內埔，居民約二百餘口。內埔汛兵五十名，分防猴洞口；狗勻崑諸地，則寥寥三十餘人而已。先是，由長潭東南行，至夏尾藍腳帛寮轉北至外埔莊；後以逆黨黃殿潛蹤內埔，而甕菜岑、鼓壇坑尤為奸匪出沒之所，禁止往來。外埔東南由觀音亭、更寮崙、番仔路頭至大崎越嶺，即為外門。去大傑巔社十二里，中有民居，為施里莊、北勢莊，莊盡番地；往年代納社餉招佃墾耕，繼以遠社生番乘間殺人，委而去之，今則茀草不可除矣。自社尾莊、割蘭坡嶺可赴南路，由木岡社、卓猴可赴北路；外此羊腸鳥道，觸處皆通；峻嶺深谷，叢奸最易。土人運炭輦稻，牛車往來，徑路逼狹，不容並軌；惟約晝則自內而外，夜則自外而內，因以無阻。夏秋水漲，阬塹皆平，則迷津莫度，與諸邑聲息隔絕。議者謂宜歸臺邑，良然。

上澹水在諸羅極北，中有崇山大川，深林曠野；南連南嵌，北接雞籠，西通大海，東倚層巒。計一隅可二百餘里，洵扼要險區也。外為澹水港，八里岔山在港南，圭柔山（一作雜柔）在港北；兩山對峙，夾束中流。南北有二河：南河源出武朥灣，行四十餘里；北河源出楓仔嶼，行百餘里；俱至大浪泵會流，出肩脰門（一作千豆），入澹水港，曲折委宛，五十餘里而歸於海。圭柔山麓為圭柔社。由山西下，數里有紅毛小城，高三丈、圍二十餘丈，今圯。城西至海口，極目平衍，名虎尾；今澹水營所駐也。兩山南北，重岡復嶺，灌莽叢翳。南則武朥灣、里末、擺接、秀郎諸社，北則麻少翁、外北投、內北投、大浪泵、麻里、即吼、楓仔嶼諸社。礦山在內北投，濱河，山僅數仞，寸草不生。自澹水經楓仔嶼嶺，上下十里。過港至雞籠，山高多石，山下即雞籠社。稍進為雞籠港，港道狹隘。港口有紅毛石城，非圓非方，圍五十餘丈、高二丈。遠望為小雞籠嶼，番不之居，惟時於此採捕。循此而上，至山朝社；又上，至蛤仔難諸社，深箐鳥道，至者鮮矣。南路界盡沙馬磯頭；相傳地脈直接呂朱。凡舟赴呂宋，必由此東放大洋。有澳名龜那禿，北風時大船可泊。沙馬磯頭之南，行四更至紅頭嶼，皆生番聚處，不入版圖；地產銅，所用什物俱銅器。

彭湖一名彭蠡湖。樵書二編：「彭蠡湖嶼，環島三十六。洪武五年，以居民叛服不常，遂大出兵，驅其大族，徙置漳、泉間」。

觀彭湖諸島，夏月正值南風，由媽宮澳入港，順駛最易；惟出港逆風，未可時計。或收入八罩，從挽門潭上岸，登天臺山四望，則三十六島嶼形勢盡在目前。

洋
『大海洪波，止分順逆。凡往異域，順勢而行。惟臺與廈藏岸七百里，號曰橫洋。中有黑水溝，色如墨，曰墨洋；驚濤鼎沸，險冠諸海。或言順流而東，則為弱水。昔有閩船，飄至弱水之東，閱十二年始得還中土』。〈（《赤嵌集》）〉

『暗洋在臺灣之東北，有紅夷舟泊其地，無晝夜，山明水秀，萬花遍滿，而上無居人；謂其地可居，遂留二百人，給以一歲之糧，於彼居住。次年復至，則山中如長夜，所留之番已無一存；乃取火索之，見石上留字，言一至秋即成昏黑，至春始旦；俱屬鬼怪，其人漸次而亡。蓋一年一晝夜云』。〈（《蓉洲文藁》）〉

由大擔出洋，海水深碧，或翠色如靛。紅水溝色稍赤，黑水溝如墨，更進為淺藍色。入鹿耳門，色黃白如河水。

泛海不見飛鳥，則漸至大洋；近島嶼，則先見白鳥飛翔。

潮
月臨卯酉，潮漲東西；月臨子午，潮平南北。潮漲多在春夏之中，濤大每居朔望之後。各處皆然，臺亦無異。志云：地屬東南，月常早上。十七、八之夜，月臨卯酉，僅在初昏，故潮漲退，視同安、金、廈亦較早。同安、金、廈，初一、十六潮滿子午而退卯酉，初八、二十三潮滿卯酉而退子午；臺則初一、十六潮滿巳亥而退寅申，初八、二十三潮滿寅申而退巳亥；所差竟至一時。半線以下，潮流過北，汐流過南，與彭島同；半線以上，潮流過南，汐流過北。水師副將魏大猷云：「自鹿耳門至打狗港，潮汐較內地早四刻，水長五、六尺；打狗至瑯嶠，潮汐較內地早一時，水只三、四尺；自三林港北至澹水，潮汐與內地同，水丈餘」。

風信
『臺灣風信，與他海殊異。風大而烈者為颶，又甚者為颱。颶，倏發倏止；颱，常連日夜不止。正、二、三、四月發者為颶，五、六、七、八月發者為颱。九月則北風初烈，或至連月，為九降。過洋以四、七、十月為穩，以四月少颶、七月寒暑初交、十月小春，天氣多晴暖故也。六月多颱，九月多九降，最忌。颱、颶俱多挾雨，九降多無雨而風。凡颱將至，則天邊有斷虹；先見一片如船帆者曰破帆梢，及半天如鱟尾者曰屈鱟。土番識風草，草生無節則一年無颱，一節則颱一次，多節則多次。颶之名以時而異：正月初四日曰接神颶，初九日曰玉皇颶，十三日曰關帝颶，念九日曰烏狗颶，二月二日曰白鬚颶，三月三日曰上帝颶，十五日曰真人颶，念三日曰馬祖颶（真人多風、馬祖多雨），已上春三月共三十六颶，此其大者。四月八日曰佛子颶，五月五日曰屈原颶，六月十二日曰彭祖颶，十八日曰彭婆颶，念四日曰洗炊籠颶，七月十五日曰鬼颶，八月初一日曰灶君颶，十五日曰魁星颶，九月十六日曰張良颶，十九日曰觀音颶，十月十日曰水仙王颶，念六日曰翁爹颶，十一月念七日曰普菴颶，十二月念四日曰送神颶，念九日曰火盆颶，念四日已後皆曰送年風』。〈（《香祖筆記》）〉

『余同王君仲千採硫，仲千登舟，余乘笨車。行十八日至後壠社，王君敝衣跣足在焉；泣告余曰；「舟碎身溺，幸復相見！」自初三日登舟，泊鹿耳門，十八日乃行，舵帆不協，斜入黑水者再，船首俯入水底，舟人大恐。十九日午後，南風大至，行甚駛；頃之，風厲甚，舵牙折者三。風中蝴蝶千百飛舞，舟人以為不祥。申刻，風稍緩，有黑色小鳥數百集船上，舟人謂大凶；焚楮鏹祝之，不去；至以手撫之終不去，反呷呷向人。少間，遙見小港，以沙淺不能入，就港口下碇。五鼓，碇失，復出大洋，浪擊舵折；舟師曰：「惟有划水仙求登岸免死耳！」眾口齊作鉦鼓聲，人各挾一匕箸，虛作棹船勢，如午日競渡狀；船果近岸，得不溺』。〈（《稗海紀遊》）〉

海外紀略云：「颶風雖暴，無四面齊至理。辟如北風颱，必轉而東，東而南，南又轉西；或一日，或三、五、七日，不四面傳遍不止」。是四面遞至，非四面並至也。諸志云：「此乃天地之氣交逆，地鼓氣而海沸，天風烈而雨飄，故沉舟傾檣；若海不先沸，天風雖烈，海舟順風而馳，同鯤鵬之徙耳」。此語良然。六月有雷則無颱。諺云：「六月一雷止三臺，七月一雷九颱來」。彭湖灣船之澳有南風、北風之別；時當南風誤灣北風澳，時當北風誤灣南風澳，則舟必壞。癸亥興師，正當盛夏南風大震之候，偽都督劉國軒將戰艦盡泊南風澳，時我師到彭，舟盡誤泊北風澳；國軒得計，謂可弗戰而勝也。豈知天眷，忽北風大作，我師舟楫無損，而偽敵連䑸覆沒，因得乘時進攻，克取彭湖。〈（《楊孝廉朝宗說》）〉

放洋全以指南鍼為信；認定方向，隨波上下，曰針路。船由浯嶼或大擔放洋，用羅經向巽已行，總以風信計水程遲速，望見彭湖西嶼、頭貓嶼、花嶼，可進：若過黑水溝計程應至彭湖，而諸嶼不見，定失所向，仍收泊原處候風信。由彭湖至臺灣向巽方行，近鹿耳門隙仔，風日晴和，舟可泊；若有風，仍回彭湖。

內地之風，早西晚東；惟臺地早東風、午西風，名曰發海西，四時皆然。船出鹿耳門，必得東風，方可揚帆；彭湖來船，必俟西風，纔可進港。設早西晚東，則去船過日中始能放洋，來船昏暮不能進口。何云利涉？

澹水，在磺山之下。日出，磺氣上騰，東風一發，感觸易病。雨則磺水入河，食之往往得病以死。七、八月，芒花飛颺入水，染疾益眾。風候與他處迥異，秋冬東風更盛。

諸山煙靄蒼茫；若山光透露，便為風雨之徵。又饑鳶高唳，海雀驚飛，則踰日必風。春日晚觀西，冬日晚觀東，有黑雲起，主雨；諺云：「冬山頭，春海口」。

臺邑春日雨澤獨少。鐵線橋以北，大雨滂陀，橋南無一滴。梁觀察文科惡其限於南也，改名通濟橋。

氣候
『臺灣環海孤峙，極東南之奧。氣候與漳、泉相似，熱多於寒；故花則經歲常開，葉則歷年不落。春燠獨先，夏熱倍酷，秋多烈日，冬鮮淒風。四、五月之交，梅雨連旬，多雷電，山溪水漲；自秋及春，則有風無雨，多露少霧。田禾播種以後，亦喜露而畏雨。至月早升、地常震、風發不時，此一郡之大概也。諸羅自半線以南，氣候同於府治；半線以北，山愈深，土愈燥，水惡土瘠，煙瘴愈厲，易生疾病，居民鮮至。雞籠社孤懸海口，地高風烈；冬春之際，時有霜雪。此又一郡之中，而南北異宜者矣』。〈（《諸羅雜識》）〉

廣東志云：「嶺南陰少陽多，故四時之氣辟多於闔，一歲間溫暑過半，元府常開，毛腠不掩，每因汗溢，即致外邪；蓋汗為病之媒、風為汗之本，二者一中，寒瘧相乘，其疾往往為風濕」。又云：「盛夏士庶出入，率以青布裹頭；蓋南風為厲，一侵陽明，則病不可起」。此地正相同。

水程（郡縣里數）
澹水登舟，半日即望見官塘山（一作關童）。自官塘趨定海，行大海中，五、六十里至五虎門。兩山對峙，勢甚雄險，為閩省門戶。門外風力鼓蕩，舟甚顛越；既入門，靜淥淵渟，與門外迴別。更進為城頭（土音亭頭），十里至閩安鎮，數十里至南臺大橋』。〈（《稗海紀遊》）〉

廈門至彭湖，水程七更；彭湖至鹿耳門，水程五更。志約六十里為一更，亦無所據。按樵書二編云：「更也者，一日一夜定為十更，以焚香幾枝為度」。船在大洋，風潮有順逆，行使有遲速，水程難辨；以木片於船首投海中，人從船首速行至尾，木片與人行齊至，則更數方準。若人行至船尾而木片未至，則為不上更；或木片反先人至船尾，則為過更，皆不合更也。舟子各洋皆有秘本，云系明王三保所遺；余借錄，名曰「洋更」。

臺灣至彭湖，五更；彭湖至廈門，七更；廈門至上海，四十七更；寧波近上海，十更。俱由廈門經料羅，在金門之南澳可泊數百船；沿海行至惠安之崇武澳，泊舡可數十；經湄洲至平海澳，可泊船數百：至南日澳，僅容數艘。南日至古嶼門，從內港行；古嶼至珠澳，復沿海：二地皆小港。南日、古嶼東，出沒隱見，若近若遠，則海壇環峙諸山也。白犬、官塘，亦可泊船。至定海，有大澳泊船百餘。至三沙烽火門、北關澳亦如之；此為閩、浙交界。至金香、鳳皇、三弁、石童、雙門、牛頭門，盡沿海行；至石浦所、亂礁洋、崎頭門、舟山、登厝澳，盡依內港。其登厝澳之東，大山疊出，即舟山地；赴上海、寧波，至此分䑸；從西由定海關進港數里即寧波，從北由羊山放大洋至吳淞，進港數里即上海。九月後，北風盛，尤利涉。自登厝澳從西北放小洋，四更至乍浦；海邊俱石岸，北風可泊於羊山嶼。向北過崇明外五條沙轉西，三十四更入膠州口；過崇明外五條沙對北，三十二更至成山頭。向東北放洋，十一更至旅順口；由山邊至童子溝島，向東沿山七更至蓋州、向北放洋七更至錦州府。

郡志：三縣南北延袤二千八百六十里。康熙五十三年，使者奉命繪畫地圖，勘丈里數；臺灣縣南至二贊行溪鳳山縣界二十一里，北至蔦松溪諸羅縣界一十五里；鳳山縣南至沙馬磯二百一十里，北至二贊行溪臺灣縣界六十五里；諸羅縣南至蔦松溪臺灣縣界一百一里，北至大雞籠六百五里；南北延袤一千一十七里，而道里遠近乃定。陳湄川中丞北路路程：自郡城至八里坌四百七十七里；澹水港以下，溪湧潮吞，過嶺踰海，一自北港水路，由內北投至雞籠二百二十一里；一自北港上岸，由外北投至雞籠二百四十二里；約略相同，可證郡志之誤。

海船
『獨坐舷際，水波不動，星光滿天，與波底明星相映；上下二天，合成圓器。身處其中，遂覺宇宙皆空』。『海上夜黑，不見一物。則擊水以視，水光飛濺，如明珠十斛，晶光熒熒，良久始滅；亦奇觀矣』。〈（《稗海紀遊》）〉

余所坐海船，桅木之值數百金；舵師云：「得之外域者，任重當風，不稍屈曲，長可八丈，通身無節，名打馬木」。明監察御史路振飛按閩摘略云：「崇禎六年，遣戶科給事中杜三策、行人司司正楊崙冊封琉球。先期採木造舟，大桅屢求未獲。嗣於甯化縣方得應用。獨鐵力木柁產自廣南，差官採買；回大鵬所，被賊焚劫。復支銀五百五十兩，前往海澄縣採買二門，運到副用」云云。今鹽木柁尚值數十金，亦廣南所產。

每船載杉板船一隻，以便登岸。出入悉於舟側，名水仙門。碇凡三：正碇、副碇、三碇（正碇一名將軍碇，不輕下），入水數十丈。棕藤草三緪，約值五十金。寄碇先用鉛錘試水深淺；繩六、七十丈，繩盡猶不止底，則不敢寄。鉛鎚之末，塗以牛油；沾起沙泥，舵師輒能辨至某處。有占風望向者，緣篷桅繩而上，登眺盤旋，了無怖畏；名曰亞班。

南北通商，每船出海一名（即船主）、舵工一名、亞班一名、大繚一名、頭碇一名、司杉板船一名、總鋪一名、水手二十餘名或十餘名。通販外國，船主一名；財副一名，司貨物錢財；總捍一名，分理事件；火長一正、一副，掌船中更漏及駛船鍼路；亞班、舵工各一正、一副；大繚、二繚各一，管船中繚索；一碇、二碇各一，司碇；一遷、二遷、三遷各一，司桅索；杉板船一正、一副，司杉板及頭繚；押工一名，修理船中器物；擇庫一名，清理船艙；香公一名，朝夕焚香楮祀神；總鋪一名，司火食；水手數十餘名。

海船按十二支命名：船頭邊板曰鼠橋，後兩邊欄曰牛欄，舵繩曰虎尾，系碇繩木曰兔耳，船底大木曰龍骨，兩邊另釘灣杉木曰水蛇，篷繫繩板曰馬臉，船頭橫覆板插兩角曰羊角，鑲龍骨木曰猴楦，抱桅篷繩曰雞冠，抱碇繩木曰狗牙，拄桅腳杉木段曰桅豬。

舟隨波浪上下，動輒數丈；左右瞻顧，不覺眩暈。寄碇時或遇風濤揉盪，鮮有不眩暈者。

入大洋中，天光水色，彌望無垠。近船猶可望見帆檣，遠者僅於水面依微點綴。東坡云：「登州蓬萊閣上望海，如鏡面與天相際。忽有如黑豆數點，郡人曰海舶至矣。不一炊久，已至閣下」。信然。

城堡
『臺灣府無城，別有城在其西南，曰紅毛城；鄭氏潛竊時宮殿在焉。今設副將一員，統兵三千駐之。距臺灣二十里』。〈（《居易錄》）〉

臺地初辟，原卜築城於永康里；後不行。壬寅，提督姚堂奏請；臺灣府、縣無城可守，請開捐建城；未得所請。余陛辭時，跪聆訓諭：「臺灣斷不可建城。去年朱一貴無險可憑，故大兵入鹿耳門，登岸奮擊，彼即竄逃；設嬰城自固，豈能克期奏捷」？海外形勢，瞭如指掌，廟算制勝，克奏膚功，有以也夫！

鳳、諸二縣，各築土堡；郡治居民，亦欲倣行。西南臨海，議於南、北、東三面圍築堡牆，約高一丈，共長一千七百八十丈；每丈約費銀六兩八錢零，計共需銀一萬二千一百四十六兩有奇。

安平城在一鯤身之上，方圓一里。赤嵌城一名紅毛樓，在臺灣海邊，方圓半里。雞籠、澹水，小城也，紅毛築之以禦海剽。安平城一名磚城，紅毛相其地脈為龜蛇相會穴，城基入地丈餘，廣二百七十七丈六尺、高三丈有奇，雉堞俱釘以鐵。今郡中居民，牆垣每用鐵以束之，似仍祖其制也。城上置大砲十五位，年久難於演放。彭湖亦有紅毛城，久廢。

賦餉（糴運）
『臺灣田賦，與中土異者三：中土止有田而臺灣兼有園（有陂塘貯水者為田、旱種者為園），中土俱納米而臺灣止納榖，中土有改折而臺灣止納本色。蓋自紅夷至臺，就中土遺民令之耕田輸租，以受種十畝之地名為一甲，分別上、中、下則徵粟，其陂塘堤圳修築之費、耕牛農具耔種，皆紅夷資給，故名曰王田，亦猶中土之人受田耕種而納租於田主之義，非民自世其業而按畝輸稅也。及鄭氏攻取其地，向之王田皆為官田，耕田之人皆為官佃，輸租之法一如其舊，即偽冊所謂官佃田園也。鄭氏宗黨及文武偽官與士庶之有力者，招佃耕墾，自收其租而納課於官，名曰私田，即偽冊所謂文武官田也。其法亦分上、中、下則。所用官斗，較中土倉斛每斗僅八升。且土性浮鬆，三年後即力薄收少，人多棄其舊業，另耕他地；故三年一丈量，蠲其所棄而增其新墾，以為定法。其餘鎮營之兵，就所駐之地自耕自給，名曰營盤。及歸命後，官、私田園，悉為民業；酌減舊額，按則勻徵。既以偽產歸之於民，而復減其額以便輸將，誠聖朝寬大之恩也』。〈（《諸羅雜識》）〉

『贌社者，招捕鹿之人；贌港者，招捕魚之人；俱沿山海蓋草為寮。時去時來，時多時少。雖為賦稅所從出，實亦奸宄所由滋』。『僧道偽額四十五名，年徵度牒銀二百兩；僧每名牒銀二兩，道士每名牒銀五兩。今裁』。〈（《東甯政事集》）〉

內地之田論畝；二百四十弓為一畝，六尺為一弓。郡之田論甲，每甲東西南北各二十五戈，每戈長一丈二尺五寸；計一甲約內地十一畝三分一釐零。內地上則田一畝，各縣輸法不一，約徵折色自五、六分至一錢一、二分而止；一甲為地十一畝三分零，不過徵至一兩三錢零。今上則徵八石八斗，即榖最賤每石三錢，已至二兩六錢四分零，況又有貴於此者；而民不以為病。地力有餘，上者無憂不足，中者截長補短，猶可借漏卮以支應；若履畝勘丈，便難仍舊貫矣。余有請均田減賦疏。

康熙二十三年，部臣蘇拜、總督姚啟聖、巡撫金鋐、提督萬正色會議疏內，有興販東洋白糖一項，歲定二萬擔；不足之數，聽在本省採買。施琅另疏云：「本省去臺灣已隔重洋，以臺灣所產白糖配臺灣興販船數，固為安便；若就本省湊買，涉重洋而至臺灣，方興販東洋，則今四方蕩平，六合為一，何地不可興販？必藉臺灣之名買白糖赴彼興販，此皆部臣蘇拜等慮錢糧不敷，婉為籌度。臣今不言，後有禍患，咎安所逭？」

三縣每歲所出蔗糖約六十餘萬簍，每簍一百七、八十觔；烏糖百觔價銀八、九錢，白糖百觔價銀一兩三、四錢。全臺仰望資生，四方奔趨圖息，莫此為甚。糖觔未出，客人先行定買；糖一入手，即便裝載。每簍到蘇，船價二錢有零。自定聯䑸之法，非動經數旬不能齊一。及至廈門，歸關盤查，一船所經兩次護送、八次掛驗，俱不無費。是以船難即行，腳價貴而糖價賤矣（余奏准半線分設彰化縣，尚在經理，故仍三縣之稱）。

臺邑額載厝餉、磨餉二項，俱始於偽鄭。志載瓦厝、草厝共徵銀一千二百四兩零。數十年來，有片瓦寸草俱無、子姓零落及孤寡不能自存者，亦必按冊拘追；而大井頭一帶行店碁布，終歲不出分文。雍正元年五月，所司查驗府治房店，將破壞瓦厝、草厝悉為開除；凡得大瓦厝七千零七十四間、小瓦厝一千七百零三間；小者每間折半科算，共七千九百二十五間。半額餉勻攤每間一錢五分一釐九毫有奇，每戶給以餉單。如倒壞無存者，許執單繳驗註銷。另查新屋頂補。磨三十首，共額徵銀一百六十八兩。除磨壞人亡者無從追比，現徵十九首，官年賠解十一首。即十九首內，實在開市者不及十首，餘皆牛磨倒壞。按冊問賦，與厝餉等。而近年新開磨戶，悉投營弁；以開則完銀，不開即止。今各戶給以照單，按月照數勻徵；將前項變為活餉，可以足額。

雜餉：罟、罾、縺、𦊓、𦄣、蠔，志言之詳矣；又有烏魚旗。罟者，結網長百餘丈、廣丈餘，駕船載出，常數十人，曰牽罟。罾者，樹大竹棚於水涯，高二丈許，曰水棚，置罾以漁。縺小於罟，𦊓又小於縺，網長可數十丈、廣五六尺，曰牽縺、曰牽𦊓。蠔，蠣房也，即以為取之之名；用竹二，長丈餘，各貫鐵於末如剪刀，於海水淺處鉤致蠣房。𦄣，垂餌以釣魚也；大繩長數十丈，繫一頭於岸，浮舟出海，每尺許拴數釣，大小不一，繩盡則返棹而收，曰放𦄣。烏魚於冬至前後盛出，由諸邑鹿仔港先出，次及安平鎮大港，後至琅嶠海腳，於石罅處放子，仍回北路。或云自黃河來。冬至前所捕之魚名曰正頭烏，則肥；冬至後所捕之魚，名曰倒頭烏，則瘦。漁人有自廈門、彭湖伺其來時赴臺採捕。鳳山雜餉，給烏魚旗四十九枝。旗用白布一幅，刊刷「烏魚旗」字樣，填寫漁戶姓名，縣印鈐蓋，插於船頭，帶網採捕。彭湖雜餉：泊網、大小滬。泊者，削竹片為之，繩縛如簾，高七、八尺，長數十丈。就海坪處所豎木杙，趁潮水未滿，縛泊於木杙上，留一泊門，約寬四、五尺；潮漲時魚隨水入，以網截塞泊門，潮退魚不得出，採取之。滬者，於海坪潮漲所及處，周圍築土岸，高一、二尺，留缺為門；兩旁豎木柱，掛小網柱上，截塞岸門。潮漲，淹沒滬岸，魚蛤隨漲入滬；潮退，水由滬門出，魚蛤為網所阻。寬者為大滬，狹者為小滬。

彭湖居民，以海為田，以魚為糧，稻穀升斗必仰給臺郡。以地盡沙磧，海風甚厲，艱於播種，惟植高粱、麻豆，亦不足用；一遇凶歉，便致絕粒。陳觀察大輦詳請臺、諸二縣各運粟五千石赴彭，巡檢營弁公同監收；遇凶歉或風颶舟楫不通，以便糶賑，兵糧亦可如期支放。

北路米由笨港販運，南路米由打狗港販運。壬寅六月，臺邑存倉稻穀無幾，每日減糶數百石，不敷民食，暫借鳳山倉榖支放。自柬港運至臺邑，進大港，不由鹿耳門，每石船價八分；陸運每牛車止五、六石，溪漲難行，腳價數倍水運。雍正癸卯，浙江饑，運米一萬石，甲辰補運四萬石；每商船載米五百石，運費每石二錢，未去之船尚有貼費。