臺海使槎錄
作者：黃叔璥
1722-1737年
--
卷五 番俗六考
臺盡番地也，雕題劗髮，蟻雜蜂屯；海外于役，實以綏輯為難。恭聆聖訓，以臺地士庶，盡閩之漳泉、粵之惠潮，無長子孫以世居者；諸番迺土著之民，其令有司撫卹之。余始來此，見其盯雎渾噩，質勝而野。迨歷其境、止其舍、目擊其飲食動息，與中土人民無二；長跪送迎，悚然知惕。既以傔從兵弁，秋毫不犯，則又驩然交欣；瀕行，耄孺攀依不忍舍；此固天性未漓，豈降才爾殊耶？近者，社中間有讀四子書、習一經者，鼓舞化導，不可變狉榛而文物耶？番社不一，俗尚各殊，比而同之不可也。余撮其大要凡六：檄行南北兩令，於各社風俗、謌謠，分類詳注為番俗六考。於以識我朝重熙累洽，光天之下，至於海隅蒼生；守土者懍遵謨訓，殫心拊循，毋謂異類而莫之卹。修教齊政，以昭中外同風之盛，實有厚望焉！

北路諸羅番一
新港目加溜灣（一名灣里）蕭壠麻豆卓猴

居處
作室名囤。先以竹木結成椽桷，編竹為牆，蓋以茅草，為兩大扇；中豎大梁，備酒豕邀請番眾，舉上兩扇，合為屋；狀如覆舟，寬二丈餘，長數丈；前後門戶疏通，夫、妻、子、女同聚一室，門兩旁上下，丹雘采色，燦然可觀。舍內地淨無塵。前廊竹木鋪設如橋，俯欄頗亦有致。鑿木板為階梯，木極堅韌，或以相思木為之；又一種木，文理樛結如檀梨狀，從內山採出，番亦不名何木，高可五、六尺。入室者拾級而入。

飲食
飯凡二種：一佔米煮食，一篾筩貯糯米，置釜上蒸熟，手團食，日三飧，出則裹腰間。酒凡二種：一舂秫米使碎，嚼米為曲，置地上，隔夜發氣，拌和藏甕中，數日發變，其味甘酸，曰姑待。婚娶、築舍、捕鹿，出此酒，沃以水，群坐地上，用木瓢或椰碗汲飲之；酒酣歌舞，夜深乃散。一將糯米蒸熟，拌曲，入篾籃，置甕口，津液下滴，藏久，色味香美；遇貴客始出以待，敬客必先嘗而後進。凡捕魚，於水清處見魚發發，用三叉鏢射之，或手網取之。小魚熟食；大則醃食，不剖魚腹，就魚口納鹽，藏甕中，俟年餘，生食之。捕鹿名曰出草，或鏢、或箭，帶犬追尋。獲鹿即剝割，群聚而飲。臟腑醃藏甕中，名曰膏蚌鮭；餘肉交通事貿易納餉。

衣飾
衣黑白不等，俱短至臍，名籠仔。用布二幅，縫其半於背，左右及腋而止；餘尺許垂肩及臂，無袖。披其襟衣長至足者，名𧜞。暑則圍二幅半烏布，寒則披𧜞。近亦有倣漢人衣褌者。番婦衣短至腰，或織茜毛於領，或緣以他色。腰下圍幅布，旁無襞積為桶裙。膝以下用烏布十餘重，堅束其腓至踝。頭上珠飾，名曰沙其落；瑪瑙珠，名曰卑那苓。頸掛銀錢、約指、螺貝及紅毛錢。瓔珞纍纍，盤繞數市，名曰夏落。臂釧，東洋鐲銅起花鐲，或穿瑪瑙為之。手圈名曰龜老。若遇種粟之期，群聚會飲，挽手歌唱，跳躑旋轉以為樂；名曰遇描堵。

麻達走遞公文，插雉尾於首，手背繫薩豉宜，以鐵為之，狀如捲荷，長三寸許。展足鬪捷，腳掌去地尺餘，撲及其臀；沙起風飛，手鐲與薩豉宜相擊，丁當遠聞，瞬息數十里。習紅毛字者曰教冊，用鵝毛管削尖，注墨汁於筒，湛而橫書，自左而右，登記符檄、錢穀數目。暇則將鵝管插於頭上，或貯腰間。

婚嫁
婚姻名曰牽手。訂盟時，男家父母遺以布。麻達（番未娶者）成婚，父母送至女家，不需媒妁；至日，執豕酌酒，請通事、土官、親戚聚飲。賀新婚名曰描罩佳哩。夫婦反目即離異。男離婦，罰酒一甕、番銀三餅。女離男或私通被獲，均如前例。其未嫁娶者不禁。若配合已久，造高架，坐婦於上，舁迎諸社中；番眾贈遺色布，歸宴同社之眾，則永無離異。

喪葬
番死曰馬歹。不論貧富，俱用棺埋厝內；以平日衣服器皿之半殉之。喪家衣俱著皁色，以示不變。父母兄弟之喪俱一年。夫死一年後改適，必自為擇定，告前夫父母及所生父母而後嫁

器用
耕種如牛車、犁耙，與漢人同。厝內器皿各殊。汲水用匏。飯俱用椰碗、螺殼。捕鹿用鏢箭。炊飯用鐵鐺，亦用木扣，陶土為之，圓底縮口，微有唇起以承甑；以石三塊為灶，置木扣於上以炊。近亦築灶，間置桌椅及五采瓷器；非以資用，為觀美耳。螺錢皆漢人磨礱而成，圓約三寸，中一孔，以潔白者為上；每圓值銀四、五分，如古貝式；各社皆然。

附番歌
新港社別婦歌
馬無艾幾唎（我愛汝美貌），唷無晃米哰（不能忘），加麻無知各交（實實想念）。麻各巴圭里文蘭彌勞（我今去捕鹿），查美狡呵阿孛沈沈唷無晃米哰（心中輾轉愈不能忘）；奚如直落圭哩其文蘭（待捕得鹿），查下力柔下麻勾（回來便相贈）。

蕭壠社種稻歌
呵搭𠳀其礁（同伴在此），加朱馬池唎唭麻如（及時播種）。包烏投烏達（要求降雨），符加量其斗逸（保佑好年冬）。知葉搭著礁斗逸（到冬熟後），投滿生唭𠷉僉藍（都須備祭品），被離離帶明音免單（到田間謝田神）。

麻豆社思春歌
唉加安呂燕（夜間難寐），音那馬無力圭吱腰（從前遇著美女子），礁嗎圭礁勞音毛噃（我昨夜夢見伊）；沒生交耶音毛夫（今尋至伊門前），孩如未生吱連（心中歡喜難說）！

灣里社誡婦歌
朱連麼吱匏里乞（娶汝眾人皆知），加直老巴綿煙（原為傳代）；加年呀嗄加犁蠻（須要好名聲），拙年巴恩勞勞呀（切勿做出壞事），車加犁末礁嘮描（彼此便覺好看）！

附載
『土番初以鹿皮為衣，夏月結麻枲縷縷，掛於下體；後乃漸易幅布，或以達戈紋（番自織布名）為之。數年來，新港、蕭壠、麻豆、目加溜灣諸番衣褌半如漢人，冬裝綿；哆囉嘓、諸羅山亦有倣效者』（雜記）。

『余與黃岩顧敷公過大洲溪，歷新港社、加溜灣社、麻豆社，雖皆番居，然嘉木陰森，屋宇完潔，不減內地村落。顧君曰：新港、加溜灣、歐王（即蕭壠）、麻豆於偽鄭時為四大社，今其子弟能就鄉塾讀書者蠲其徭，欲以漸化之。四社番亦知勤稼穡、務蓄積，比戶殷富。又近郡治，習見城市居處禮讓，故其俗於諸社為優。歐王近海，不當孔道，尤富庶，惜不得見；過此恐日遠日陋矣。然觀四社男婦被髮不褌，猶沿舊習』。『各社終身依婦以處，皆以門楣紹瓜瓞，父母不得有其子，故一再世而孫且不識其祖矣。番人皆無姓氏，有以也』（稗海紀遊）。

『新港、加溜灣二社，為一邑孔道。凡奉差至者，將照身一出，練保人等不知何事，並不知何名，晝則支給酒食，夜則安頓館舍，燃燈進饌，折勒規例，臨行供應夫車，一人必坐一乘。日撥數起或二、三十起，欲概行應付，則民力可憐；抗阻，則獲罪非小』（東甯政事集）。

『四社地邊海空闊，諸番饒裕者，中為室，四旁列種果木；廩囷圈圉，次第井井，環植䓶竹至數十畝』（諸羅志）。

郡中造船，出水最艱；所司檄四社番眾牽挽，歲以為常。聞金一鳴，鼓力並進。事畢，官酬以煙、布、糖、丸。新港、蕭壠、麻豆各番，昔住小琉球，後遷於此。

孫元衡加溜社詩：「自有蠻兒能漢語，誰言冠冕不相宜！叱牛帶雨晚來急，解得沙田種芋時」。

北路諸羅番二
諸羅山哆囉嘓（一作倒咯嘓）打貓

居處
結室曰必堵混。每興工，糾合眾番，互相為力。通門於兩脊頭，不事繪畫。舉家同室而居，僅分衽席而已。

飲食
酒二種：一用未嫁番女口嚼糯米，藏三日後，略有酸味為曲；舂碎糯米和曲置甕中，數日發氣，取出攪水而飲，亦名姑待酒。一種與新港等社同。飯亦如之。每年以二月二日為年，一社會飲；雖有差役，不遑顧也。

衣飾
番婦頭帶小珠，曰賓耶產。盤髮以青布，大如笠。頸項圍繞白螺錢，曰描打臘。男婦衣服黑白，俱短至臍；掩蔽下體及束腓，專用皁布。每換年，男女豔服，簪野花，或纏以金絲藤，相聚會飲。手帶鐵鐲環，名曰沙璽卑將散麻達。手腕縛草垂地，鬪走而歸，曰勞羅束；隨插此草戶上三日，以為大吉。社中亦間有效漢人戴帽著靴者。

婚嫁
婚姻曰帶引那。幼番名搭覓璽。初訂姻，男家贈頭箍，以草為之，名搭搭乾；或以車螯一盂為定。將成婚，男婦兩家各煩親屬引男至女家婚配，通社飲酒相慶，名曰馬女無夏。男家更以銅鐵手釧及牲醪送女家。或夫婦離異，男離婦者罰粟十石，婦離男者亦如之；男未再娶，婦不得先嫁，反是罰番錢二圓。私通被獲，投送土官罰酒豕，鳴於眾，再罰番錢二圓。未嫁娶之男女不計也。哆囉嘓社，成婚後，男女俱折去上齒各二；彼此謹藏，以矢終身不易。

喪葬
家有喪曰描描產。置死者於地，男女環繞，一進一退，抵掌而哭；用木板四片殮葬，竹圍之，內蓋一小茅屋，上插雜毛併小布旗，以平生什物之半懸死者屋內。喪服披烏布於背，或絆烏帶於肩，服三月滿。夫死，婦守喪亦三月。即改適，先告父母，後自擇配；與新港等社期年除服、先後擇配不同。

器用
捕鹿弓箭及鏢，俱以竹為之。弓無弰，背密纏以籐；苧繩為弦，漬以鹿血，堅韌過絲革。射，搭箭於左。箭舌長二寸至四寸不等，傅翎略如漢制，而翦其梢。鏢桿長五尺許，鐵鏃鋒銛長二寸許，有雙鉤，長繩繫之，用時始置箭端。遇鹿麂，一發即及；雖奔逸，而繩掛於樹，終就獲焉。亦用以防夜，於竹寮高望巡哨；持挨牌以蔽身，木皆斜紋，箭不能入。諸番與漢人貿易。家中什物，亦有窯器釜鐺之屬。近亦間置桌椅。又制葫蘆為行具，大者容數斗；出則隨身，旨蓄、毯衣悉納其中；遇雨不濡，遇水則浮。寢以竹片鋪地，藉以鹿皮；富者列木床於舍，以為觀美，夜仍寢於地。枕木如小凳。

附番歌
哆囉嘓社麻達遞送公文歌
喝逞唭蘇力（我遞公文），麻什速唭什速（須當緊到）；沙迷唭呵奄（走如飛鳥），因忍其描林（不敢失落）；因那唭嚂包通事唭洪喝兜（若有遲誤，便為通事所罰）！

打貓社番童夜遊歌
麻呵那乃留唎化呢（我想汝愛汝）！麻什緊吁哰化（我實心待汝）！化散務那乃哰麻（汝如何愛我）？麻廈劉哰因那思呂流麻（我今回家，可將何物贈我）！

諸羅山社豐年歌
麻然玲麻什勞林（今逢豐年大收），蠻南無假思毛者（約會社眾）；宇烈然𡁎沙無嗄（都須釀美酒），宇烈嘮來奴毛沙喝嘻（齊來賽戲）；麻什描然麻什什（願明年還似今年）！

北路諸羅番三
大武郡貓兒干（一作麻芝干）西螺東螺他里霧猴悶斗六（一名柴里）二林南社阿束大突眉里馬芝遴

居處
自新港、蕭壠、麻豆、大武郡、南社、灣里以至東螺、西螺、馬芝遴，填土為基，高可五、六尺；編竹為壁，上覆以茅。茆簷深邃垂地，過土基方丈，雨暘不得侵；其下可舂，可炊，可坐，可臥，以貯笨車、網罟，雞塒、豕欄。架梯入室，極高聳宏敞，門繪紅毛人像。他里霧、斗六門，亦填基為屋，較此則卑狹矣。麻達夜宿社寮，不家居；恐去社遠，致妨公務也。

飲食
飯：一白占米，清晨煮熟，置小籐籃內名霞籃，或午或晚，臨食時沃以水；一糯米炊蒸為飯。制酒與哆囉嘓諸社同。每年以黍熟時為節，先期定日，令麻達於高處傳呼，約期會飲；男女著新衣，連手蹋地，歌呼嗚嗚。捕鹿、採魚，自新港以至澹水俱相等。各社俱不敢食犬。東、西螺食豬肉，連毛燔燎；肝則生食，肺腸則熟而食之。二林捕魚，番婦或十餘、或數十於溪中用竹籠套於右胯，眾番持竹竿從上流敺魚，番婦齊起齊落，扣魚籠內，以手取之。

衣飾
衣：達戈紋用苧織成，領用茜毛織以紅紋為衣，長只尺餘，釘以排扣。下體用烏布為蔽，長二尺餘。炎天則結麻片為之；縷縷四垂，圍繞下體，以為涼爽，且便於渡水。他里霧以上，多為大耳。其始，先用線穿耳；後用蠔觳灰、漆木或螺錢或竹圈用白紙裹之，塞於兩耳，名曰馬卓。稞人叢笑篇云：「番造大耳，幼鑽囷實以竹圈；自少至壯，漸大如盤；汙以土粉，取飾觀雲」。或曰：番婦最喜男子耳垂至肩，故競為之。二林不為大耳，皆帶銅錫墜，長衣。麻達頂髮分兩邊梳結兩髻，曰對對。東、西螺番，幼時剔髮，約十餘歲留髮；待成婚後剔去周圍之發，所留頂髮較辮稍大。臂腕束以鐵釧，有兩手用五、六十者；或用蛤釧，或縛手腕以草，長垂至地，如塵拂狀，曰下侯落。編篾束腹，每倒身為之，以圖就細。凡差役皆麻達所任，束腹奔走，倍為趫捷；成婚則去之。

馬芝遴番，頭帶木梳，或插竹簪，或插螺簪、鹿角簪，名曰夏基網。

婚嫁
自幼訂姻用螺錢，名阿里捫。及笄，女家送飯與男家，男家亦如之。定婚期，番媒於五更引婿至其家，天明告其親，嚥飲稱賀。亦有不用定聘；薄暮，男女梳妝結髮，遍社戲遊，互以嘴琴挑之，合意遂成夫婦。琴以竹為弓，長可四寸，虛其中二寸許，釘以銅片；另繫一小柄，以手為往復，脣鼓動之。其俗惟長男娶婦於家，餘則出贅。南社番夫婦雖反目，終不離異；下四社任意離合。東螺社，幼時兩家倩媒說合，男家用螺錢三、五枚為定；娶時再用數錢。或姊、妹、妯、娌迎新婦入門，男女並坐杵臼上，移時而起；女戴搭搭干，用篾為之，嵌以蛤圈及燒石珠，插以雉尾為飾。三日後，新婦隨姑請母氏會飲。

喪葬
父母死，服皁衣，守喪三月。屍瘞厝邊，富者棺木，貧者草席或鹿皮襯土而殯；生前什物俱殉其半。

器用
出入必佩小刀。舍中置鹿頭角；有疾者沐髮，用以擊之即瘥。夜無燈，用松木片植

石上然之，名搭貯屢。番婦用圓木挖空為機，圍三尺許，函口如槽，名普魯。以苧麻捻線，或用犬毛為之，橫竹木桿於機內，卷舒其經，綴線為綜，擲緯而織，名達戈紋。又織麻布，名老佛。鼻簫長可二尺，亦有長三尺者；截竹竅四孔，通小孔於竹節之首，用鼻橫吹之，或如簫直吹，名獨薩里。又打布魯以木為之，如嗩吶狀，聲亦相似。皆麻達遊戲之具。

附番歌
大武郡社捕鹿歌
覺夫麻熙蠻乙丹（今日歡會飲酒），麻覺音那麻嘈斗六府嗎（明日及早捕鹿）。麻熙棉達仔斗描（回到社中），描音那阿隴仔斗六府嗎（人人都要得鹿）。斗六府嗎麻力擺鄰隨（將鹿易銀完餉），嗄隨窪頑熙蠻乙（餉完再來會飲）。

二林、馬芝遴、貓兒干、大突四社納餉歌
吧圓吧達敘每鄰（耕田園），其嗎耶珍那（愛好年景）；夫甲馬溜文蘭（捕鹿去），其文蘭株屢（鹿不得逸）。甘換溜沙麻力岐甘換（易餉銀得早完餉），馬尤㖿哰㖿其唎印㖿（可邀老爺愛惜）；圍含呵煞平萬㖿嚎其喃買逸（我等回來快樂，飲酒酣歌）！

南社會飲歌
吧老灣唭嗎流末矢（耕田園遇好年歲），吧思沙螺吧思轆鎖（收得麻、收得米），馬溜文蘭唭打咳（捕得鹿且多）。打茅打■〈示上水下〉打匏公申㖿奢（父子、祖孫齊來飲酒），招彌流嚎唭喃買逸（歡呼歌唱為樂）！

他里霧社土官認餉歌
礁包須嗎喝嘶連（請社眾聽說），因納率束呀通事罕餉（我今同通事認餉）；因許麻吧那（爾等須耕種），愛化美忝無那（切勿飲酒失時），閑那束呀罕餉切耶（俟認餉畢），閔留美忝喃㖿麼（請爾等來飲酒）！

斗六門社娶妻自誦歌
夜描拔屢描下女（今日我娶妻），別言毛哈㖿呼（請來飲酒）！尤㖿描咿林尤林（日後我生子、生孫），由拔屢別言毛哈㖿呼（再娶妻又請來飲酒）！

東西螺度年歌
吧園吧達敘每鄰無那（耕田園），馬流平㖿珍那麻留呵嗒（愛年歲收成）；夫甲馬溜文蘭（捕鹿），甘換麻文欣麻力（易銀完餉），密林嗎流㖿嚎喡含（可去釀酒過年）。

阿束社誦祖歌
嗎留耶茅務嗎吧那（我祖翁最勇猛），麻里末文蘭布務務巴那（遇鹿能活捉），吧出呂唭甲買打招（鬪走直同於馬），布務務勃阿沙彌酣（遇酒縱飲不醉）。

附載
『大武郡之女，時以細砂礪齒，望若編貝』（外紀）。

『大武郡社文身者愈多，耳輪漸大如碗，獨於髮加束，或為三叉，或為雙角；又以雞尾三羽為一翿插髻上，迎風招颭，以為觀美』（稗海紀遊）。

『東西螺以北，番好飼馬，不鞍而馳驟；要狡獸、截輕禽，豐草長林屈曲如意。擇牝之良者，倍價而易之，以圖孳息。斗六門舊有番長能占休咎，善射，日率諸番出捕鹿。諸番苦焉，共謀殺之；血滴草，草為之赤；社草皆赤，諸番悉以疫死無噍類。今斗六門之番，皆他社來居者』（諸羅志）。

臺灣令周鍾瑄詳藁：「估修船料，悉取材於大武郡社。山去府治四百餘里，鋸匠人夫日以數百計，為工須數閱月；每屬工人俱領官價纔十餘兩，尚不足支一日之費。凡食用雇夫等項，每匠勻派以補不足；工完方止。此為工匠之苦。工料辦齊，郡縣檄催，每縣約需車四百輛，每輛計銀三兩五錢，照丁派銀，保大丁多者每丁派至三錢，保小丁少者派四丁一輛，是每丁出銀八錢。合計三縣共派四千有零。所領官價，纔每屬三十餘金。此為里民之苦。至重料悉派番運；內中如龍骨一根，須牛五十餘頭方能拖載，而梁頭木舵亦復如之。一經興工，番民男婦，日夜不甯。計自山至府，若遇晴明，半月方至，此為番民之苦。今歲估修不過數只，害已如此；若明歲大修三十餘只，臺屬遺黎恐難承受，不去為盜，有相率而死耳」！當事允其請，力為禁止。

東螺、貓兒干間，有讀書識字之番。有能背誦毛詩者，口齒頗真；往來牌票，亦能句讀。阿束番童舉略讀下論，志大、諳栖俱讀上論，並能默寫。蒙師謂諸童聰慧，日課可兩頁；但力役紛然，時作時輟，不能底於有成耳。

舊阿束社，於康熙五十七年大肚溪漲，幾遭淹沒，因移居山岡。今經其地，社寮就傾，而竹圍尚鬱然蔥蓨也。過此則極目豐草，高沒人身；中有車路，荒榛埋輪。涉大肚溪，行山麓間，竹樹蔽虧，遠岫若屏，幾不知文身之鄉矣。

斗六門舊社去柴里十餘里，在大山之麓，數被野番侵殺；後乃移出。今舊社竹圍甚茂，因以為利；逐年土官派撥老番數人，更番輪守。

孫元衡過他里霧詩：「翠竹陰陰散犬羊，蠻兒結屋小如箱；年來不用愁兵馬，海外青山盡大唐（番稱內地為唐）」。「舊有唐人三兩家，家家竹徑自迴斜；小堂蓋瓦窗明紙，門外檳榔新作花」。還過他里霧：「林黑澗逾響，天青山更高。諸番能跪拜，前隊肅弓刀。臥簟惟功狗（番人最珍猛犬），喧枝盡伯勞（林無他鳥，惟伯勞爭鳴）。不因程計日，待獵看風毛」。西螺北行：「秋陰近午喜妍和，綠野空明霽色多；雲盡山低應到海，沙奔水亂各成河。蠻陬蠢蠢妻和子，舌語醒醒歗且歌。未解卜居何地好，略關形勝有干戈」。

余壬寅仲冬過斗六門作：「牆陰蕉葉依然綠，壠畔桃花自在紅。冬仲何殊春候暖，蠻娘嬉笑竹圍東」。

北路諸羅番四
大傑巔大武壠噍吧年木岡茅匏頭社（即大㕩年）加拔（一作茄茇）霄里夢明明（自頭社以下皆生番）

居處
住室曰達勞。平地築土作基，大木為梁，剉竹結椽桷為蓋；眾擎而覆之。落成，全室歡飲。

飲食
飯，漬米水中，經宿，雞鳴蒸熟。食時和以水。糯少則兼食黍米。酒用糯米炊熟，燒禾草作曲；攪米飯，藏甕中，過六日取出，沃水而飲。魚、蝦、鹿、麂俱生食。

衣飾
番男以布八尺圍身，曰羅翁。腰以下用四尺圍蔽，或以達戈紋緣領。番婦項帶珠串，曰麻海譯。手足腕俱束以銅圈，曰堵生聲。遇吉事，則衣皆白色，群聚飲啖；醉後，歌唱跳舞以為樂。

婚嫁
娶妻曰匏冶需，未娶婦曰佳老歪，賀新婚曰備力力其搭學。其俗先通後娶。將娶則送珠仔為定，名曰毛里革；用木櫃置布匹達戈紋送至女家。三日後，置酒大會；女家亦邀會飲。夫婦相離曰放手。男未再娶女不敢嫁，先嫁者罰牛豕不等；通奸被獲，鳴眾聲罪，罰以酒豕。未嫁娶男女，罰依前例。

喪葬
番死名麻八歹。當未葬時，在社鳴鑼。喪家披髮，皁布裹頭面，止露兩目；親屬酹死者以酒，哭盡哀；以大窯缸作棺，瘞本厝內。夫死一月服滿，婦告父母他適。

器用
飲食無碗箸。用匏斗，狀如葫蘆，口小腹大，可藏米數斗；各社皆有，大武壠、礁吧年二社尤多。貯物用筐及藤籃。耕種則用刀斧砍伐樹根，栽種薯芋；亦有填築薄岸為田，播插稻秧者。

附番歌
大傑巔社祝年歌
臨臨其斗寅（今過年），尋㖿唭什剝格唭圭甲（為粉餐殺雞），施里西奇文林（祭天地）；匏打鄰其斗寅麻亮其斗寅（祝新年勝去年），嗒學嗄葛唭唹因（倍收穫食不盡）！

大武壠社耕捕會飲歌
毛務麻亮其斗寅（耕種勝往年），遏投嗎㖨務那其壘（同去打鹿莫遇生番）。媽毛買仍艾奇打㖨（社眾呼釀美酒），美樂哄密嗒奇打㖨嗎萌（齊來乘興飲酒至醉）！

附載
『大武壠內社九：大離蚌社、礁吧年社、邦鶻社、內踏綱社、敦里礁吧里社、萬打籠社、藤橋頭社、內優社、美壠社』（諸羅志）。

大武壠南為八里打難，東為達里打猿，俱生番，與傀儡番通。

羅漢內門、外門田，皆大傑巔社地也。康熙四十二年，臺、諸民人招汀州屬縣民墾治。自後往來漸眾，耕種採樵，每被土番鏢殺、或放火燒死，割去頭顱，官弁詰捕。而相近者為木岡、武洛、大澤機，遠之為內幽諸社，生番環聚，緝治為艱。立界絕其出入，可以杜患矣。

莊秀才子洪云：「康熙三十八年，郡民謝鸞、謝鳳偕堪輿至羅漢門卜地；歸家俱病，醫療罔效。後始悟前曾乞火於大傑巔番婦，必為設向。適郡中有漢人娶番婦者，因求解於婦；隨以口吮鸞、鳳臍中各出草一莖，尋愈。番婦自言，初學咒時，坐臥良久，如一樹在前，臥而誦向，樹立死，方為有靈」。諸羅志：「作法詛咒，名向。先試樹木，立死，解而復蘇，然後用之；不則恐能向不能解也。入舍，無敢胠篋探囊。擅其技者多老番婦。田園阡陌，數尺一杙，環以繩，雖山豕麋鹿弗敢入。漢人初至，摘啖果蓏，脣立腫，求其主解之，轉瞬平復如初。近年附郭諸社，畏法不敢為：稍遠，則各社皆有。或於笭箵中取鵝卵石置於地，能令飛走；喝之，則止」。

北路諸羅番五
內優（一作內幽，附大武壠納餉）壠社、屯社、綱社、美壠（自壠社以下俱生番）

居處
倚山掘土，狀若穴居。以沙石版代磚瓦，或用木及茅竿草為之。闊不一式，高不盈丈，生畜俱養於內；子女嫁娶，則另築之。

飲食
疊巘深溪，樹木蓊蘙，平原絕少。山盡沙石，種黍秫薯芋，俱於石罅鑿孔栽植。黍秫熟，留以作酒。先以水漬透，番婦口嚼成粉，置甕中，或入竹筒；亦用黍稈燒灰，攪成米曲，發時，飯或黍秫和入，旬日便成新酒。客至漉糟，番輪飲之。遠出則開鑿地穴，置芋薯於中火煨，以土覆之；隨手取食，可代餱糧。射生禽、鏢麋鹿，炙而食之，生亦不厭也。

衣飾
男女多著鹿皮。或織樹皮苧麻為布，極粗厚，日以作𧜞，夜以覆體；今與漢人交易布匹。男以布尺餘遮前，後體畢露。以皮為帽，不畏荊棘。吉事則以鳥羽為飾。婦俱以布裹頭。

婚嫁
男女私合，父母知之，則飲會議婚。同飲者倩一人為媒，遂定偶。工作之暇，兩家訂期釀酒成婚；或娶或贅不等。

喪葬
男婦彌留，將生平所有之衣，盡著於體；既死，衣盡脫去，裸葬厝內，哀哭數日；無居喪儀節。

器用
耕田用小鋤；或將堅木炙火為鑿，以代農器。短刀、鏢箭，與眾社無異。

北路諸羅番六
南投北投貓羅半線柴仔阬水里

居處
屋曰夏堵混。以草為蓋，或木或竹為柱；厝蓋葺茅編成，邀眾番合於脊上。大小同居一室；惟未嫁者另居一舍，曰貓鄰。

飲食
食米二種：一占米，一糯米。每晨淘淨入籃筐內，置釜蒸食。外出裹腰間，手取食之。為酒亦如內優等社。魚蝦鹿肉等物，先炙熟，再於釜內煎煮。半線以北，取海泥鹵曝為鹽，色黑味苦，名幾魯；以醃魚蝦。

衣飾
衣用達戈紋或用皁布、白布，俱短至臍。每年二月間力田之候，名換年；男女俱衣雜色綢紵紅襖，曰包練；或妝蟒錦繡為之。番婦頭帶紗頭箍，名荅荅悠；用白獅犬毛作線織如帶，寬二寸餘，嵌以米珠。飲酒嫁娶時戴之。番最重此犬，發縱指示，百不失一；或以牛易之，尚有難色。項掛衣堵（瑪瑙珠名）、眉打喇（螺錢名）。數十人挽手而唱，歌呼蹋蹄，音頗哀怨。麻達兩耳如環，實以木板螺殼。已娶者曰老纖，則去塞耳以分別長幼。

『半線以上，多揉樹皮為裙，白如苧；曉行以禦湛露，唏則褪之』（諸羅志）。

婚嫁
婚姻曰綿堵混。未娶婦曰打貓堵。男家父母先以犬毛紗頭箍為定；或送糯飯。長則倩媒。娶時宰割牛豕，會眾敘飲。男贅女家亦如之。如有兩女，一女招男生子，則家業悉歸之；一女即移出。如無子，仍同居社寮。夫婦反目，男離婦，必婦嫁而後再娶；婦離男，必男娶而後再嫁。違則罰牛一隻、車一輛。通奸被獲，男女各罰牛車；未嫁娶者不禁。半線社多與漢人結為副遯。副遯者，盟弟兄也。漢人利其所有，託番婦為媒，先與本婦議明以布數匹送婦父母，與其夫結為副遯，出入無忌。貓兒干、東西螺、大武郡等社，亦踵此惡習，但不似半線太甚耳。

喪葬
番死，老幼裹以草席，瘞本厝內；平生衣物為殉。親屬葬畢，必浴身始入厝。喪家不為喪服，十日不出戶；眾番呼為馬鄰。夫亡婦改適，必逾兩月，告知父母姑舅，許諾乃擇配。

器用
耕種捕鹿具，與眾番同；惟採魚兼用篾篙。炊以三石塊為灶，螺蛤殼為碗，竹筒為汲桶。

附番歌
南北投社賀新婚歌
引老綸堵混（爾新娶妻），其衣堵眉打喇（我裝殊飾貝）；蠻乙丹綸堵混（慶賀新婚），引老覺夫麻熙蠻乙丹（爾須留我飲賀酒）。

半線社聚飲歌
真角夫甲文南（捕得鹿），支備辰呵打（收得米），密林嗎流呵嚎（做下酒），保務務其阿肖萬什呵嚎（社眾齊來賽戲會飲）。

附載
半線番童楚善讀下孟，大眉、盈之俱讀下論，宗夏讀上論，商國讀大學。

山有野牛，民間有購者。眾番乘馬追捕，售之價，減熟牛一半。

余晚次半線作：「憶昔歷下行，龍山豁我情。今茲半線遊，秀色欲與爭。林木正蓊蘙，嵐光映晚晴；重岡如迴抱，澗溪清一弘（此為大肚溪）。里社數百家，對宇復望衡。番長羅拜跪，竹彩兒童迎（麻達用雙竹結紅采以迎）。女孃齊度曲，頫首款噫鳴（番歌先以款噫發聲）；瓔珞垂項領，跣足舞輕盈。鬪捷看麻達，飄颻雙羽橫；薩豉聲鏗鏘（薩豉宜見前），奮臂為朱英（紅布懸竹竿為幟，麻達先至者奪之）。王化真無外，裸人雜我氓；安得置長吏，華風漸可成」。