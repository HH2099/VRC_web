裨海紀遊
作者：郁永河　清
康熙三十九年(1700年)
--
裨海紀遊
海上紀略

海吼
海吼俗稱海叫。小吼如擊花鞚鼓，點點作撒豆聲，乍遠乍近，若斷若連；臨流聽之，有成連鼓琴之致。大吼如萬馬奔騰，鉦鼓響震，三峽崩流，萬鼎共沸；惟錢塘八月怒潮，差可彷彿，觸耳駭愕。余嘗濡足海岸，俯瞰溟渤，而靜淥淵渟，曾無波灂，不知聲之何從出；然遠海雲氣已漸興，而風雨不旋踵至矣。海上人習聞不怪，曰：『是雨徵也』。若冬月吼，常不雨，多主風。

天妃神
海神惟馬祖最靈，即古天妃神也。凡海舶危難，有禱必應；多有目睹神兵維持，或神親至救援者。靈異之跡，不可枚舉。洋中風雨晦暝，夜黑如墨，每於檣端現神燈示祐。又有船中忽出爝火，如燈光，升檣而滅者；舟師謂是馬祖火，去必遭覆敗，無不奇驗。船中例設馬祖棍，凡值大魚水怪欲近船，則以為祖棍連擊船舷，即遁去。相傳神為莆邑湄州東螺村林氏女，自童時已具神異，常於夢中飛越海上，拯人於溺。至長不嫁。沒後，屢昭靈顯，人為立廟祀之，自前代已加封號。康熙二十三年六月，王師攻克澎湖，靖海侯施公烺屯兵天妃澳，入廟拜謁，見神衣半身沾溼；自對敵時恍見神兵導引，始悟戰勝實邀神助。又澳中水泉，僅供居民數百人飲；是日，駐師數萬，方以無水為憂，而甘泉沸湧，汲之不竭。表上其異，奉詔加封天后。至今湄州林氏宗族婦人將赴田者，輒以其兒置廟中，曰：『姑好看兒』！遂去；去常終日，兒不啼不飢，亦不出閾。至暮婦歸，各認己子攜去，神猶親其宗人之子云。

木龍
凡海舶中必有一蛇，名曰木龍，自船成日即有之。平時曾不可見，亦不知所處；若見木龍，去則舟必敗。

水仙王
水仙王者，洋中之神，莫詳姓氏。或曰：『帝禹、伍相、三閭大夫，又逸其二』。帝禹平成水土，功在萬世；伍相浮鴟夷，屈子懷石自沉：宜為水神，靈爽不泯。划水仙者，洋中危急不得近岸之所為也。海舶在大洋中，不啻太虛一塵，渺無涯際，惟藉檣舵堅實，繩椗完固，庶幾乘波御風，乃有依賴。每遇颶風忽至，駭浪如山，舵折檣傾，繩斷底裂，技力不得施，智巧無所用；斯時惟有叩天求神，崩角稽首，以祈默宥而已，爰有水仙拯救之異。余於臺郡遣二舶赴雞籠淡水，大風折舵，舶復中裂，王君雲森居舟中，自分必死；舟師告曰：『惟有划水仙可免』；遂披髮與舟人共蹲舷間，以空手作撥櫂勢，而眾口假為鉦鼓聲，如五日競渡狀，頃刻抵岸，眾喜倖生，水仙之力也。余初不之信，曰：『偶然耳！豈有徒手虛櫂而能抗海浪、逆颶風者乎』？顧君敷公曰：『有是哉！曩居臺灣，仕偽鄭，從澎湖歸，中流舟裂，業已半沈，眾謀共划水仙，舟復浮出；直入鹿耳門，有紅毛覆舟在焉，竟庋舟底。久之，有小舟來救，眾已獲拯，此舟乃沈。抑若有人暗中持之者，寧非鬼神之力乎』？迨八月初六日，有陳君一舶自省中來，半渡遭風，有舟底已裂，水入艎中，鷁首欲俯，而舵又中折，輾轉巨浪中，死亡之勢，不可頃刻待。有言划水仙者，徒手一撥，沈者忽浮，破浪穿風，疾飛如矢；頃刻抵南嵌之白沙墩，眾皆登岸，得飯一盂，稽顙沙岸，神未嘗不歆也。陳君謂當時雖十帆並張，不足喻其疾，鬼神之靈，亦奇已哉！

糠洋、蕈洋
糠洋水面積糠粃半尺；蕈洋水面有物形如蕈，亦積半尺許，皆水沫所成，風濤鼓蕩，不淆不徙。自浙中往日本者必過之。

大昆崙
林道乾，明季海寇，哨聚在鄭芝龍、劉香老前；圖據閩粵不遂，又遍歷琉球、呂宋、暹羅、東京、交趾諸國，無隙可乘；因過大崑崙〈（山名，在東京正南三十里，與暹羅海港相近）〉，見其風景特異，欲留居之。其山最高且廣，四面平壤沃土，五穀俱備，不種自生，中國果木無不有，百卉爛熳，四時皆春，但苦空山無人。道乾率舟師登山結茅，自謂海外扶餘，足以據土立國。奈龍出無時，風雨倏至，屋宇人民，多為攝去；海舟又傾蕩不可泊，意其下必蛟龍窟宅，不可居，始棄去。復之大年〈（國名，在暹羅西南）〉，攻得之。今大年王是其裔也。臺灣有老人，經隨道乾至大崑崙者，尚得詳言之。前鄭成功以臺灣小隘，有卜居大崙崑之志，咨訪水程風景甚悉；會病亡，不果行。

琉球
琉球國在閩省正東，去中國最近。然最小弱，又最貧，商舶從無貿易琉球者，以其貧且陋也。某王於諸國悉朝貢，為通貨貿易計。諸國鄙其貧弱，不萌侵奪之念，彼反得以貧弱自安。其於中國，率三歲一貢，所貢硫黃、皮紙而已。其所攜財貨，惟螺與蚌殼。螺可為篥𥷑吹，即城頭曉角是；蚌殼斫之可以鑲帶。外此則有紙扇、煙筒，其製陋劣，傭兒所不顧。憶吾鄉俗語謂厭憎之物，輒曰「琉球貨」。陋劣不自今日始，古語已云然矣。

日本
日本即古倭夷，於海外為莫強之國；恃強不通朝貢，且目中華為小邦，彼則坐受諸國朝貢。夜郎自大，由來久矣。其國事一聽將軍主之，國君如贅疣，垂拱而已。故其國中搆兵，惟將軍是爭，曾無有放弒其主者；以國柄非所操，篡弒無益，虛被惡名，用是得長守其國。余謂琉球貧弱，日本不聞國政，其開刱之主，殆深得黃、老之學者乎？又治尚酷刑，小過輒死。死有四等：其一灌水，冰滿腹則遍撻其身，水散入肢體，又灌之；如此者三，如龐然大瓠，膨脹而死。其二懸腸，割人肛，繫巨竹梢，一縱而竹梢上騰，肢體倒懸，大腸盡出。甚者為活燒，以罪人鎖繫杙上，圍繞乾柴，四面舉火，其人輾轉良久而死。又進於此為倒懸殊，不即死，三數日後，頭脹如斗，五臟從口中出而死。皆非刑，較地獄羅鬼之慘尤甚。故其民皆畏法，有道不拾遺風。其先，大西洋人覬覦其國，以天主教之言惑之；事露，悉被夷戮。今商舶至彼，必問有無天主教之人。又鑄天主像，令人足踐而登。若誤攜一人往，則以其船牽置岸上，盡納舟人於艎底焚之。自此西洋人無敢復至日本者。其與諸國通貿易處，曰長崎島。男女肉色最白，中國人至彼，暴露風日中，猶能轉黑為白。雖使桓宣武黑王相公往，亦當改觀。婦人妍美白晰如玉人，中國人多有流連不歸者。今長崎有大唐街，皆中國人所居也。

紅夷
紅毛即荷蘭國，又曰紅夷，一名波斯胡，亦在西海外，實大西洋附庸也。性貪狡，能識寶器，善貨殖，重利輕生，貿易無遠不至。其船最大，用板兩層，斬而不削，製極堅厚；中國人目為夾板船，其實圓木為之，非板也。又多巧思，為帆如蛛網盤旋，八面受風，無往不順；較之中國帆檣，不遇順風，則左右戧折〈（戧讀鏘，去聲；因逆風從對面來，故作斜行，左右拗折，以趁風力之謂也）〉，欹側傾險，迂迴不前之艱，不啻天壤。其在大洋中，恃舶大帆巧，常行劫盜；使數人坐檣巔，架千里鏡，四面審視，商舶雖在百里外，望見即轉舵逐之，無得脫者。常至日本貿易，日本倭知其為盜，必使中國商舶先歸；計程已遠，然後遣之。余友顧君敷公能悉其理，謂彼帆雖巧，然巧於逆風，反拙於乘順；凡物之巧者，不能兼擅，理固然也。若與中國舟航並馳順風中，彼反後矣。故遇紅毛追襲，即當轉舵，隨風順行，可以脫禍；若仍行戧風，鮮不敗者。況彼船大如山，小舟既畏其壓，與戰又仰攻不便，安能與抗？彼既恃所長，於諸國舟航，一切易視。常屢侵交趾；交趾人創為小舟，名曰軋〈（音穵）〉，船長僅三丈，舷出水面一尺，兩頭尖銳，彷彿端陽競渡龍舟；以十四人操楫，飛行水面，欲退則返其櫂，變尾為首，進退惟意，儼然遊龍。船中首尾各架紅衣巨砲，附水施放，攻其船底，底破即沉。雖有技巧，無所施設，於是大敗。至今紅毛船過廣南，見軋船出，即膽落而去。中國東南半壁皆大海，不無侵擾之虞；軋船之製，亦所宜講。往時鄭成功取臺灣，與紅毛陸戰，彼所長惟火器，機發即燃，不勞點焠，尺寸小物，力牟巨砲；外此，則攻戰之理皆謬。又足躡高底，不便疾行，多被殺傷，臥不能起；將卒前取其首，輒為鳥砲所中，皆不敢近；復視其屍，蓋兩脛間皆縛小砲，以膝對人，其砲自發；猶以傷殘之軀，搏捖人命，可謂至死不僵者矣。又凡所居處下，必藏火藥；事急，輒發其機，屋與人皆為飛灰，志不受戮辱。舟底亦然，急則自毀，帆檣之巧，終不示人。故諸國罕能傚其製者。

前有紅毛船，遭風誤過半線洋，遇淺船膠，彼知無復去理，乃以布帆圍蔽其舟，即於舟中另造小船，三日而成；鄭氏視為釜魚，方集戰艦攻之，彼悉登小船，揚帆而去。良久，機發，大船自毀；人服其警。又舟中百物俱備，造作小船需用物料，不假外求；數不可及。

西洋國
西洋國在西海外，去中國極遠。其人坳目隆準，狀類紅毛。然最多心計，又具堅忍之志。析理務極精微，推測象緯歷數，下逮器用小物，莫不盡其奇奧；用心之深，將奪造化之秘，欲後天地而不朽。苟有所為，則靜坐默想，父死不遂，子孫繼之；一世不成，十世為之。既窮其妙，必使國人共習而守之，務為人所難為。其先世多有慧人，入中國竊得六書之學。又有利馬豆者，能過目成誦，終身不忘。明季來中國，三年遍交海內文士；於中國書無所不讀，多市典籍，歸教其國人，悉通文義。創為七克等書，所言雖孝悌慈讓，其實似是而非；又雜載彼國事實，以濟其天主教之邪說，誘人入其教中。中國人士被惑，多皈其教者。今各省郡、縣、衛、所皆有天主堂，扃閉甚密，外人曾不得窺見所有；不耕不織，所用自饒。皆以誘人入教為務，謂之化人。彼國多產白金。自明時已竊處粵之香山澳，雖納貢賦，而醜類實據我邊陲矣。又歲運白金鉅萬至香山澳，轉送各省郡邑天主堂，資其所用。京師天主堂屋宇宏麗，穡垣周複。又製為風琴、自鳴鐘、刻漏、渾天儀諸器，皆神鏤鬼斧，巧奪天工，為費不可量；窮年積歲，製造不輟，不藉中國一錢。余謂紅毛密邇西洋，自是同類，英圭黎、咬𠺕叭皆西洋小國，宜為兼并，不足深怪；獨怪呂宋在東海外，遠過中國萬里，亦為所踞，此其心寧有厭足乎？閩人多有逐利呂宋者，謂紅毛政令，一如西洋之法，分呂宋地為二十四郡，有西洋化人共操其柄。禁民不得晝作，必使晝寢夜興；又寢室不容閉戶，夫婦共寢榻上，邏者時時繞榻前偵視。有女及笄，父母不得主婚配，必候巴黎按選〈（稱僧曰巴黎）〉。其稍有姿者，率為巴黎所留；色衰放歸，始令擇配。父母死，人子不得殮埋；巴黎假度亡之說，舁諸萬人坑中。積久，坑溢，揚灰棄之。民人有資，歲與中分；四歲之後，十不存一矣。其禁晝作者，防民之叛也；歲中分其資者，務貧其民，使不得為所欲為也；死者不令瘗埋，恐山川毓靈，復生英傑與爭國也：用意設想，皆在人情之外。夫秦王焚書坑儒，禁偶語，徙豪傑，以弱天下之民，欲令子孫自一世、二世以至萬世，長有天下，雖同此心，未至若是酷。假令此輩得志，其禍尚忍言哉？人情莫不戀故鄉而安本俗，若棄父母，捐家室，而反為利者，已非人情矣。計中國郡、邑、衛、所，天主堂何止千餘百區，而居堂中醜類，不下數萬人，皆捐其父母妻子遠來，必有所為矣。為名乎？為利乎？為遊中華之名山大川，觀中華之禮樂政教乎？其國君歲驅其民於中國，又歲捐金錢鉅萬資給之，曾無厭倦，果為朝會納貢來乎？抑歲歲饑饉，移民以就食於中國乎？既無一於此，殆復何求？其有欲存焉，不待智者然後知也。而堂堂中國，曾無人能破其奸，已為醜類齒冷。脫有不信余言者，試問日本何以禁絕醜類，不令蹈其境乎？今而後尚有從其教而褒揚之者，請以巴黎選女之事告之。

日本〈（複見）〉在中國正東。自南言之，去中國甚遠，由寧波渡海，水程三十五更。北接朝鮮；朝鮮去遼陽密邇，既渡鴨綠，便可馳驛而往，與中國在斷續間，謂之連屬亦可。

臺灣〈（複見）〉南北三千里，東西三百里，去廈門水程十一更。中有澎湖為泊宿地，處東南四達之海，東西南北，惟意之適，實海疆要地也。