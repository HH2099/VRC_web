臺海使槎錄
作者：黃叔璥
1722-1737年
--
卷二 赤嵌筆談

武備
『洪武五年，湯信國經略海上。以島民叛服難信，議徙近郭。二十一年，盡徙嶼民，廢巡司而墟其地。繼而不逞者潛聚其中；倭奴往來，停泊取水，亦必經此。嘉、隆以後，海寇曾一本等屢嘯聚為寇。萬曆二十年，倭犯朝鮮，哨者云將侵雞籠、澹水，於是議設兵戍險。二十五年，增設游兵。四十五年，倭犯龍門港，增衝鋒游兵。其地環衍可二百餘里，地斥鹵，水鹹澀，常燠多風，稼穡差艱。峙正中曰孃宮嶼。從西嶼入，二十里為茶盤，又十里即娘宮嶼矣。波平浪息，無淜奔激射之勢。其狀如湖，因曰彭湖。寬可泊船。面為案山，右為西安，各置小城，列銃為守，名曰銃城。又左為風櫃山，高七、八尺，紅毛凹其中，上壘土若雉堞；今毀其城，仍分軍戍守，與案山、西安相犄角。東為蒔上澳、豬母落水，最當東南之衝。由陸趨娘宮三十餘里，舊有舟師戍守，今更築銃城以防橫突。又東向為鎖管港、林投仔、龍門、青螺諸澳。龍門有原泉，舊為居民聚落。萬曆三十五年，倭突犯泊此嶼。西為西嶼頭，有果葉澳；泉甚冽，可飲。稍北為竹篙灣。又西為𧎎仔員。又西北為丁字門、水吼門。今皆有兵戍守。嶼北為北山墩，有北太武，稍卑為赤嵌；循港而進，為鎮海港，壘城於此。又西北為吉貝嶼。又北太武與中墩稱兩太武，俱最高，便於瞭望。孃宮稍後二里有穩澳山，頗平坦。自萬曆三十七年，紅毛一舟闌入彭湖，久之乃去。天啟二年，高文律乘戍兵單弱，以十餘船突據彭島，遂因山為城，環海為池；破浪長驅，肆毒漳、泉。總兵俞咨皋移紅毛於北港，乃復彭湖。議於穩澳山開築城基，大石壘砌，高丈有七、厚丈有八，東、西、南留三門，北設銃臺一座，內蓋衙宇營房，鑿井一口，戍守於此，以控制孃宮。然議者謂彭湖為漳、泉之門戶，而北港即彭湖之唇齒，失北港則唇亡齒寒，不特彭湖可慮，即漳、泉亦可憂也。北港在彭湖東南，亦謂之臺灣；天啟以後，盡為紅毛所踞』（方輿紀要）。

『彭湖遠在海外，內澳可容千艘。周遭平山為障，止一隘口，進不得方舟；令賊得先據，所謂一夫守險、千人不能過者也。矧山水多礁，風信不常，吾之戰艦難久泊矣；而曰可以攻者否也。往民居恃險為不軌，乃徙而虛其地，今不可以民實之，明矣。若分兵以守，則兵分為弱，遠輸為貧；且絕島孤懸，混茫萬頃，脫輸不足而援後時，是委軍以予敵也；而曰可以守者，否也。亦嘗測其水勢，沈舟則不盡其深，輸石則難捍其急；而曰可以塞者，亦非也。惟峻接濟之防，而敷陳整旅以需其至，則賊既失其所恃，詎能為久頓謀哉』（圖書編）？

『南路自大岡山以下，至下澹水、琅嶠社，北路自木岡山以上，至上澹水、雞籠城。其間如鳳山、傀儡山、諸羅山、半線山，皆扼野番之衝，為陸汛所必防。如下澹水、硫磺溪、大線頭、鹿仔港，皆當入海之道，為水汛所必守。至雞籠、澹水，乃臺灣極北之島，突處海中，毗連番社。後壠一港，與南日對峙，即興化港口也。後壠而上，一百二十里為竹塹社，對海壇鎮。竹塹而上，一百五十里為南嵌社，對峙關綳，即福州、閩安港口。自南嵌至上澹水七十里，對北膠；澹水至雞籠三百里，對沙埕烽火門：皆浙江省界也。大洋之外，紅夷出入之路，而又遠隔郡城，港道四達，往來一帆直上；偽鄭設重兵於彼，雖曰遠禦紅夷，實恐我師從福興分出以襲其後也。雞籠至閩安不過七、八更水；若閩安、興化等港聽商人往來貿易，非止利源通裕，萬一意外之警，則廈門、彭湖之師以應其前，福、泉、興化之船以應其後，首尾呼應，緩急可恃』（東甯政事集）。

『臺灣環海依山，欲內安必先守山，欲外甯必重守水。守山之法勞而易，守海之法逸而難。蓋陸地之防，惟在嚴斥堠、慎盤詰，實心衛民，勿以擾民，不過得其人以任之而已。水地之防，必資於船；多設船則有篷桅纜碇修葺之工費，歲需不貲，是在主計者之持策也。蓋臺灣善後之計，莫急於增兵，增兵自不得不增餉；若僅駐鎮於郡、駐協於安平，南北兩路兵單汛薄，恐未雨之憂，不在鹿耳，而在海港、山社之間矣』（諸羅雜識）。

『臺灣水陸制兵盈萬，費綦重矣；乃彭湖、安平之兵居其半。水師汛重，不容以覈減，臺灣之兵居其半。陸路汛廣，又不得不議增。然有可節省之道、至便之術，亦持籌者所必講也。臺灣原有官莊，即可為屯田，其佃即可為屯兵；不過加以訓練，明其節制，或倣古者耕七調三，或立在要地屯守，寓兵於農之中，非特兵無跋涉、歲免度支已也。歷觀名臣奏議所用邊守之眾，多取土著；以土著宜於水土，明於地勢，而又欲自保其身家，則守禦必周。且聞名將用兵，有取農人，號為新力兵；則以其性質椎魯、手足強健，雖風雨奔馳，可無倦乏耳。今議舊設制兵仍用內地更代，增設之名就臺另立屯田，可以相資，則兵力愈強而巡防彌周矣』（理臺末議）。

『陸師重馬力，水師重舟力。戰陣之時，務爭上風，而運轉不靈，不能占居上風，壓持不重，或反退居下風；此雖人力，全在良舟。然匠人為舟，固守繩尺，及駕中流，而快利遲鈍之用乃見；同時發棹，而前後入港之日頓殊者，何也？蓋木之本質不類（如鹽木為柁，遇波濤乃不搖動；餘則否），輕重亦異（木老則堅而重，否則輕）；必得良材，輕重配合，如人一身筋骨相配，然後善於運動也。故水師必講於造舟者，此其一也。水師之灣泊，猶陸師之安營。凡水師不能於外洋覓戰，皆於進港交鋒；所以灣泊之處，即是戰爭之場。我舟先至，利在居要以爭上風；然風信難憑，透發之後，往往轉變，先要泊穩；儻一澳中有南風澳、北風澳不同，則甯泊南風澳以待；此又老將之持重，不可執一而論也。故水師必明於灣泊者，此其一也。水師之入港，猶陸師之克城。凡港門為賊所守，而險隘尤為賊所恃；兵法有挾制其險而攻其虛之說，以險處多虛，故險可制而虛可攻耳。故水師必詳於入港者，此其一也。此水師之大概也，而其要在機；曰扼要、曰伺隙、曰察變、曰虛中四者。夫扼要則握其權矣，伺隙則分其力矣，察變則奪其守矣，虛中則避其害矣；此所以能於衽席之上以過吾師，克期取敵捷如也。要而言之，師之用在舟，舟之用在水，水之用在風；舟與師相習，風與水相遭，其用在於變而通之以盡利，神而明之存乎人。易曰：「刳本為舟，剡木為楫；舟楫之利，以濟不通，蓋取諸渙」。渙者，風水之義。聖人一言盡之矣』（同上）。

『彭湖出洋巡哨，由媽祖宮澳開駕，向西至西嶼頭，經內塹、外塹，復收泊西嶼頭內大果葉登岸。大果葉二里，左為緝馬灣，右為小果葉，南四里至內塹；接季輪撥千、把各一員。澳口砲臺一，東山頂烽臺三。內塹西南三里至外塹澳口，砲臺一，西山頂烽臺三。再北經緝馬灣、小里葉，八里至小池角，西北四里至大池角，十五里至小門，砲臺一，烽臺一；四里至鴿界頭橫礁，三里至竹篙灣，仍回至大里葉，十里，登舟。由內港駕至北山瓦硐港寄泊，登岸，四里至通梁，三里至後藔，二里至大北山山頂瞭望。北為吉貝嶼、姑婆嶼、土地公嶼、鐵砧嶼、目嶼、白沙仔嶼險礁，東為灣貝嶼、藍笨仔嶼、鳥嶼、雞膳嶼、碇齒嶼。欲赴吉貝各嶼，須出吼門往北；若逆流、逆風，未可駕駛。瓦硐港四里至大赤嵌社南，有塘汛，按季輪撥千、把各一員；一里至小赤嵌，三里至港仔，東二里即崎頭，東南一里至鎮海，三里至港尾，二里至城前，仍至瓦硐港，登舟。從吼門出洋哨巡，由西嶼頭外收入內垵寄泊，回媽祖宮澳』。『再媽祖宮澳開船出哨，由西往南，經雞籠嶼、四角仔、桶盤嶼、虎井，直抵八罩、金雞澳，入挽門汛（南北風可泊五、六船）；按季輪撥千、把各一員，汛後山頂砲臺一。由塘口往西南一里至網垵，南為半砰嶼、頭巾礁、鐵砧嶼、碀仔嶼，西南為大嶼，西北為花嶼、貓嶼、草嶼，西北半里至甕菜堀，北四里至花宅，四里至水垵；垵口北砲臺一（南風時可泊船），復回挽門汛。東隔半里為將軍澳，與挽門汛對峙（立冬後可泊四、五船）。東臨海有石山，名船帆嶼，山頂砲臺一。向北為金雞嶼（南北風俱可泊船），在將軍澳後，北有馬鞍嶼。由挽門登舟，出金雞嶼口往東南，至東吉、西吉、鋤頭精嶼，至文良港駕回，經過鎖管港、豬母落水、虎井、嵵裏、風櫃尾、雞籠嶼、四角仔，回媽祖宮澳』。『陸巡由媽祖宮澳四里至暗澳，有巡檢司；三里至東衛，五里至大；城北三里至隘門仔，一里至林頭仔、垵南、香鑪嶼、鼓架礁，四里至尖山仔，一里至文良港、東鼻頭，烽臺一，可望陽嶼、陰嶼；北五里至果葉仔，二里至奎壁港，北三里即奎壁港山；西三里白灣阬，二里至湖東，二里至湖西，五里至紅羅罩；北三里至青螺仔。紅羅罩半里至西溪仔，南三里至太武仔，西三里至港底，北一里至東石，六里至沙港頭，南三里至鼎灣，西北三里至中墩嶼，潮退可通；西南二里至潭邊，南二里至港仔尾，三里至蚱腳嶼，二里至東衛，四里至西衛，三里至後堀潭，四里至媽祖宮澳』。『再陸巡用大杉板往嵵裏後山登岸；嵵裏澳口砲臺一，山頂烽臺一。五里至風櫃尾澳口；砲臺一，烽臺一。東二里至井仔垵，東南四里豬母落水，東北二里鎖管港，西北一里雞母塢，北五里至鐵線尾，八里至烏嵌，五里至雙頭掛，與大城北相對；三里至菜園，三里至暗澳，回媽祖宮澳』（副將薄有成出哨月報）。

康熙辛丑，兵部奏准：彭湖係臺灣咽喉緊要適中之地，移臺灣總兵駐澎湖，臺灣陸路改設副將。金門總兵黃英奏言：「彭湖為臺灣之門戶，今將臺灣總兵移改彭湖，臺灣設立副將，與水師彼此接應，遙度形勢，盡善之謀無大於此。臣閱地勢輕重，彭湖雖稱三十六島，居於臺、廈之中，究皆一抔之土，錯落彈丸，除媽宮、八罩略有人煙，餘悉冷落荒嶼，原設副將儘堪防守。茲臺灣南北延袤二千餘里，村莊、番社，閭井戶口，不下百餘萬，叢山深林，最易藏奸，非總兵不足以資彈壓。況安平水師及南北路副、參各員，與臺灣副將職位不相上下，有事勢必各懷己見，非若總兵可行調度。今若將總兵設在彭湖，與臺灣懸隔，往來船隻俱候風時；臺灣水陸各營儻有緊急事機，不能朝發夕至。是彭湖固臺灣之門戶，而臺灣實彭湖之腹心，形勢重於彭湖，關係沿海各省要害。請將總兵仍設臺灣，庶得居重馭輕之道，以造海宇無疆之福」。提督姚堂亦為陳請，仍照舊制駐劄。

安平水師額設戰船：中營平字號十八號，內趕繒十、雙篷艍六、雙篷䑩二；左營定字號十六號，內趕繒八、雙篷艍八；右營澄字號十八號，內趕繒十、雙篷艍八。彭湖水師額設戰船：左營綏字號十八號，右營甯字號十八號，與安平中、右營同。趕繒長四、五丈至七、八丈，雙篷艍長二丈至五丈。設為分、總巡哨之法，每年二、三、四、五月為一巡期，六、七、八月為一巡期；輪撥本營將備一員帶領兵船四分巡所轄洋面，副將統領兵船四總巡各營所轄洋面。大趕繒配兵六十、小趕繒五十、大艍四十、小艍三十四。巡期滿日，官兵船隻撤回安平水次。十月至正月，各船配兵一半，於本轄水汛巡哨。澹水營舊撥左營趕繒二，近又撥道標波字號趕繒四；又道標雙篷艍四，亦歸鎮標。各船三年小修、六年大修、九年再大修、十二年拆造；小修自三十兩至一百五、六十兩，大修自四十兩至二百三十餘兩，拆造自五十兩至三百六十兩不等。

鳳山打狗港距鹿耳門水程三更，北風盛發，鹿耳門港道狹隘，舟不得進，而打狗可揚帆直入，由此登岸者甚多。水師把總配哨船二隻，領兵防汛。下澹水離邑既遠，奸宄易滋，陸路千總領兵防汛。此二處，為南路水陸扼要之地。

偽鄭在臺，民人往來至半線而止。自歸版圖後，澹水等處亦從無人蹤。故北路營汛，止大肚安設百總一名，領兵防守；沙轆、牛罵二社，則為境外。自海盜鄭盡心脫逃，部文行知：夥盜供稱鄭盡心約在江、浙交界之盡山、花鳥、臺州之魚山、福建臺灣之澹水等處藏匿；維時總兵崔相國分撥千總一員領兵分防澹水。自後遂以為常，而業戶開墾，往來漸眾。

鎮標原額兵三千三百五十名，道標兵三百六十名。康熙六十一年，提督姚堂奏准將道標裁歸鎮標。安平協二千五百名，彭湖協二千名，南路營八百九十名，北路營八百九十名，澹水營五百名；全郡共兵九千四百九十名（合撥閩省將軍兵五百名，共一萬）。六十年，總督滿保疏請於府治增一千名，四面協護。南路增一千名，以五百駐岡山，前護本營，後護府東，並保護羅漢門口；以五百駐下澹水、新園，後護本營，前查龍橋東之阿猴林等處。北路增一千名，以五百駐斗六門，後護半線，前護本營，並查笨港海口，防禦生番；以五百駐半線，後護澹水，前護斗六門，稽查鹿仔港，防護大江口。再北路營去府兩日，又有大河，不能即時接應，於適中之地亦應增五百名，前則協護府治，後則稽查北路橫港海口，堵截內山。共計增兵三千五百名。九卿議覆：「匪類聚眾為亂，並非兵少之故；添設官兵，甚屬無用」。遂寢其議。

癸巳九月，福督范時崇題准：在臺逃亡汰革兵丁，不得在臺募補，應於各原營挑選年力精壯有家業者，計有十名以上，即撥百隊一名，押往補額。兵米：鎮標三營，臺邑支給；安平水師，鳳山支給；彭湖水師，諸羅支給。

半線、澹水兵米，向皆折給：半線每石連腳價至九錢，澹水每石連腳價至一兩五錢；盡派里民。邑令周鍾瑄於半線建倉三間，貯榖三千七百有奇；澹水建倉二間，貯谷千餘；隨便撥補，就地礱給。

偷渡來臺，廈門是其總路。又有自小港偷渡上舡者，如曾厝垵、白石頭、大擔、南山邊、鎮海、岐尾；或由劉武店至金門、料羅、金龜尾、安海、東石，每乘小漁船私上大船。曾厝垵、白石頭、大擔、南山邊、劉武店係水師提標營汛，鎮海、岐尾係海澄營汛，料羅、東石、金龜尾系金門鎮標營汛，安海係泉州城守營汛：各汛亦有文員會同稽查。余有清臺地莫若先嚴海口一疏。

近海港口哨船可出入者，只鹿耳門、南路打狗港（打狗山南岐後水中有雞心礁）、北路蚊港、笨港、澹水港、小雞籠、八尺門。其餘如鳳山大港、西溪、蠔港、蟯港、東港（通澹水）、茄藤港、放䌇港（冬月沙淤，至夏秋溪漲，船始可行）、大崑麓社、寮港、後灣仔（俱瑯嶠地）、諸羅馬沙溝、歐汪港、布袋澳、茅港尾、鐵線橋、鹽水港、井水港、八掌溪、猴樹港、虎尾溪港、海豐港、二林港、三林港（二港亦多沙線，水退去口五、六里）、鹿仔港（潮長，大船可至內線，不能抵港，外線水退，去口十餘里，不知港道，不敢出入）、水里港、牛罵、大甲、貓干、吞霄、房裏、後壟、中港、竹塹、南嵌、八里坌、蛤仔爛，可通杉板船。臺灣州仔尾、西港仔、灣里，鳳山喜樹港、萬丹港，諸羅海翁堀、崩山港，只容䑩仔小船。再鳳山岐後、枋寮、加六堂、謝必益、龜壁港、大繡房、魚房港，諸羅冂仔、穵象領，今盡淤塞，惟小魚船往來耳。山後大洋，北有山名釣魚臺，可泊大船十餘；崇爻之薛坡蘭，可進杉板。

沿海暗沙險礁，哨船龍骨艱於駕駛。即有可以開駕者，必俟潮水平時方可進港，否則沙堅水淺，終於望洋港外；更值風暴，又無收泊之所。或云：當改制杉板䑩仔數隻，質輕底平，隨波上下，易於巡防，隨處可以收泊。高知府鐸云：「朱逆之變，士民避亂，及平臺後，商旅貿易，乘𦪟仔等平底船，在洪濤巨浪中，往來如織。康熙壬寅五月，水師營雇坐𦪟仔出哨，遭風失桅，飄至浙江黃巖，人船卒致保全」。是在內港既屬相宜，即外洋亦可無患。

鹿耳門砲臺，今圯。砲十五位，中、左、右三營各五位；以木架之，中有一樞，隨向轉動，名曰轉輪砲。雍正甲辰，總兵林亮新修砲架，上橫梁前後各長四尺，中實三尺，下橫梁前後各長五尺，中實三尺，上下直梁各長四尺，梁柱各五寸，四方直柱各高四尺，接筍處俱裹以鐵，下坐板厚三寸、橫八尺、闊七尺，柱腳木九根，圍一尺八寸、長五尺、入地四尺五寸。蓋以木為之，如屋頂式，可以避風雨剝蝕；兩邊用環勾牽，然砲時掀下極易。

修造哨船工料：大吉木（八丈以上）、中吉木（六丈以上，俱杉木名）、浮溪木（松柏木）、高洋木（即土杉木，福州出）、舵、碇、龍骨（每丈配桅一丈二尺）、大桅（趕繒長八丈二尺、圍六尺五寸，篷艍長五、六丈、圍四尺五寸）、頭桅（趕繒長六丈、圍四尺，篷艍長四丈五尺、圍三尺五寸）、大櫓、小櫓、大小風篷、大小桅餅（大木圈，或十餘、或數個，用套大桅，便於起篷）、大小無底升（亦木圈。風篷掛於桅上、用木圈以動之。趕繒一千三百個，雙篷艍七、八百個）、樟梁、頭梁座、大桅座、頭桅座、頭尾托浪板、斗蓋、水櫃、頭禁水（鑲船頭木）、尾禁水（鑲船尾木）、上金（尾樓邊高起木）、下金（在船尾水內，用以拴舵）、招（船頂上招子，便於頭起也）、撐面（艙蓋）、扛罩（艙口直木。此木自官廳口起至大桅兜止，所罩艙之撐蓋，俱扛於此，故名；隔艙板木，乃橫木也，在大桅處名𠲒檀，又曰梁頭，在各艙則名堵經）、披枋（杉木板，隔船兩邊水）、笨枋（船頂板，在戰棚枋之下）、占櫃（鋪官廳頂蓋）、覆竹（船兩旁所釘樟木）、車戰棚（杉木板，重鋪笨枋上）、車耳（扯篷起碇索縛於此）、穩仔（水蛇下灣木）、大繚極（係大繩索木）、灣極、直極、頭尾八字極（俱樟木，用以鑲船）、屈尺極（媽祖堂前兩灣樟木；大趕繒用，雙篷艍無）、番人耳（船頭木）、頭𠲒檀（樹頭桅木）、大𠲒檀（樹大桅木，凡船身長闊滿漢字號，俱於此印烙）、大轉水（附大𠲒檀木）、𠲒檀鞋（削成方木，鑲𠲒檀內）、木里鞋（鑲桅座內方木）、轉水鞋（船梢上兩邊方木）、車檔（扯篷起碇絞棍木）、大鹿耳（夾大桅木）、頭鹿耳（夾頭桅木）、夾車檔（靠車木棍）、金楦（下金內木棍）、軟箸（船尾中間鑲木，用以夾舵）、櫓椽（放櫓架，一作櫓床）、上下秤（拴風篷木，頭尾在上者上秤，在下者名下秤）、尾穿梁（船尾柱）、通梁（艙口上木）、下株梁（船底木）、舵牙（夾舵木）、水蛇、猴楦、桅豬（見前）、鐵釘（趕繒一千八百觔，篷艍七百觔）、茅鐵（四、五百觔）、槐藤（十觔）、張篷水藤（百餘觔）、黃麻（為繩索之用，其名有大律索、小律索、篷踏索、小踏索、大繚母、小繚母、大千觔墜、小千觔墜、篷尾弔、小篷尾吊、雞貫流浪索之屬）、棕（亦為繩索之用，其名有篷頭根、篷尾根、舵弔、虎尾、碇奴、碇索、摘尾、腰邊秦、出尾秦之屬。一項，趕繒一千數百觔、篷艍八九百觔）、篾碇索（二條，每條篾三擔，草四擔）、桐油（趕繒一千五百觔、篷艍五六百觔，每油百觔配灰三百觔、釘一百觔、網沙一百觔）、網沙（破魚網煉入油灰內用以補縫）、灰、草餅（舂灰用）、炭（千二百觔至千八百觔）、勒肚（拴舵繩。自船底貫於碇前縛緊，舵乃有力，水淺放鬆，便可懸起）、杉板船、尾樓燈、金鼓各一；其餘顏料、旗布、匠役工價、大修小修為數不等。

水仔尾設有棈架地，系修船之所。郡守召募棈匠，結繩應工，不償工費。棈架不限數目，各商船戶自備。棕藤及繩匠只用所豎棈架，每一繩付賃值百錢。

臺、彭各標營船，初俱分派通省內地廳員修造；康熙三十四年，改歸通省內地州縣。其尚可修整而不堪駕駛者，內地之員辦運工料赴臺興修。迨按糧議派，臺屬三縣亦分修數船；此非偏庇臺屬，以內地各廠員多力分，工料俱便，不煩運載，可以剋期報竣。後定左近道府監修。統計閩省船隻勻派通省道府，乃將臺、彭九十八船內派臺灣道府各十八隻，餘俱派入內地。既而仍歸內地修造，惟未至朽爛而不堪駕駛者留臺修補。至康熙四十四、五年間，仍俱改歸臺屬，而派府船數倍於道；然令其與福府分修，議於部價津貼運費外，每船捐貼百五十金。續交延糧廳代修其半，道、鎮、協、營、廳、縣共襄厥事。迨後專責知府，並將道船亦歸於府矣。

臺郡修船，桅木、大吉、杉木等料並釘、鐵、油、府、棕絲、網紗、篾片、蓬葉，俱非臺地所產，遠購福州，料價、運費不貲。再大木附搭商船裝載，往年被風覆溺多案，船戶深畏之。至樟枋、厚力木在鳳、諸內山，鳥道羊腸，澗溪阻隔，僱匠砍鋸、僱夫肩運，動輒經月，泥淖尤難計日。且從前山廠，近遭焚燬，今另為搭蓋，尤為煩費需時。況附近水沙連等社，接壤生番，最易啟釁。此辦料之難也。又臺廠修艌各匠，原止二、三十人，向已不敷撥僱，今經變亂，或逃回內地，或為賊殺害，見在無幾；一舉大工，內地僱募非易，僱價較內地數倍。此又募工之難也。每遇修船，將備兵目恣意苛求，或將完固勒令修改，或稍有損裂故行殘毀，或將板木藏匿，致累多費工料。興工時，又於配定丈尺，將大斫小，將長截短；又於修整合式之工𢯱剔拆換，逼使加添；又或押船赴修之兵，乘夜伺隙偷竊料物。則是既苦辦料僱夫之難，又苦弁兵之擾累，所以臺地船工領價貼運，必賠貼兩倍而後得竣也。臺守高鐸申詳制府，請查照往例，將船身朽爛者內廠補造，尚堪駕駛而應修者駕赴內港興修，其尚可修整而不堪駕駛者留在臺灣交營興修；文員仍遵例監視，將府莊遞年所收官租為津貼修船之資。不惟節費，且易於集事，重工務而保殘疆，實於臺地有益。

前此覆轍，患在兵虛將惰。而兵虛之原，皆由臺地招兵，換名頂替。蓋兵從內地抽撥，逃亡事故不為申報，每至放餉，即留餉以飽私橐；即有召募，強半市井亡賴，空名掛籍，含混欺蒙，則主帥大府之過也。當責總兵不時清釐，使隨丁悉照定制，空糧悉行撥補，無籍之人一名不得妄招，到伍之兵一名不得頂替，則虛冒之弊可除。兵既充伍，而訓練尤所當亟講者。撥換入班，即宜配明隊伍，將統弁，弁統隊，隊統卒，清查器械，不足者補之，不精良者淬礪之，按期操演。各營將操期並演何技勇，逐月彙報，務使兵與將習，手與器習而後可。而分汛又當斟酌變通。臺地遼闊，大汛駐兵一、二百名或數十名，究之官多離汛，兵多聚賭，有汛防之名，無守望之實，多汛亦奚益乎？防汛分作幾處，勻作幾班，統以該汛弁目，於本汛鄉莊、市鎮、山口、港隘，分地劃界，巡哨偵探，有事則飛報本營，酌量調遣追捕，無事則遠者一月一換，近者半月一換，歇班之兵歸營操練；更番戍守，人無偏勞，聲息可以時通，庶賣汛舊弊，自此絕矣。巡哨海口，責之水師。遠近島嶼，必明港澳險易叢雜交錯之區；上下風濤，必察灣泊向背取水風候之所。善其舟楫械器，習其行陣擊刺，定其游巡往來，毋潛伏內港，空文申報；駕駛既熟，乘風自易，則整練平時，可資備禦，出師剿捕，可成勁旅。甯有兵虛將惰之患哉！

習俗
『臺地民非土著，逋逃之淵藪，五方所雜處。泉之人行乎泉，漳之人行乎漳，江、浙、兩粵之人行乎江、浙、兩粵，未盡同風而異俗。且洋販之利歸於臺灣，故尚奢侈、競綺麗、重珍旨，彼此相效；即傭夫、販豎不安其常，由來久矣。賭博，惡業也；父不禁其子，兄不戒其弟，挾資登場，叫號爭鬨，始則出於典鬻，繼則流於偷竊，實長奸之囮也。又莫甚於要盟；豪健家兒聚少年無賴之徒，指皎日以盟心，撫白水而矢誓，稱兄呼弟，出妻拜母，自謂古道相期；不知往來既頻，則淫酗之累作，聲援既廣，則囂競之患生。若其喪不停柩，婢不愆配，猶為近古之風；而視疏若親，窮乏疾苦相為周卹，亦荒島之善俗也』（諸羅雜識）。

婚禮：倩媒送庚帖，三日內家中無事，然後合婚；間有誤毀器物者，期必改卜。納采：簪珥綢帛，別具大餅、豚肩、糖品之屬，謂之禮盤；無力者止煩親屬女眷送銀簪二，名曰插簪仔。及笄送聘，或番錢一百圓，或八十、六十、四十圓，綾綢數十匹，以至數匹；禮書二函，則收一回一；羊豕、香燭、彩花、蔞葉各收其半；禮榔雙座，以銀為檳榔形，每座四圓，上鐫「二姓合婚，百年偕老」八字，收「二姓合婚」一座，回「百年偕老」一座；貧家則用乾檳榔以銀飾之；福壽萬字糖或百餘圓，或數十圓，回以大餅；其餘鹿筋、鹿脯、魚蟳、肚肺、糖果，留三、四種，各以稻穀麥豆置於盤內。又回禮錫盤二，如大碗式；一植石榴一株，用銀石榴三、四顆及銀桂花數朵纏繞枝頭，名曰榴桂；一植蓮蕉花一株，取連招貴子之義（土人蕉、招同音）。此納幣之禮也。親迎：先期送擇日儀番錢或四十圓以至十二圓，名曰乞日。至期，不論貴賤，乘四人輿，鳴金鼓吹，彩旗前導，親朋送燈，少年子弟分隊擎執，沿途點放爆竹，婿至女家，駐轎庭中，連進酒食三次，飲畢，外弟攜籃於轎前索爆竹，婿隨取贈，名曰舅子爆；新人出廳拜祖先，次拜父母，父兄把酒三盞，覆以手帕上轎。妝奩同行，豐儉不一。花轎後懸竹篩，上畫太極八卦。到門，新郎擎蓋新婦頭上。三日廟見，以次拜公姑、伯叔嬸姆，謂之拜茶。是日外弟來，名曰探房。午嚥新婦及外弟，婦之父兄，請而後至，不輕造也。四日，外父母請婿及女，名曰旋家。外家親屬，婿各備贄儀，惟外弟納之。飲畢，婿偕新婦同歸。五日，外家再請諸親相陪，名曰會親；女先往，婿近午始至。飲畢，婿回，女留三日後始回。冠笄或於親迎日，或在數日前；詩禮之家，女子既笄，則居於房內，不復外出，常人則無論矣。

喪禮：七日內成服，五旬延僧道禮佛，焚金楮，名曰做功果、還庫錢；俗謂人初生欠陰庫錢，死必還之。既畢除靈，孝子卒哭謝弔客；家貧或於年餘擇日做功果除靈。小祥致祭如禮，大祥竟有先三、四月擇吉致祭除服，此則背禮之尤者。若夫居喪，朔、望哭奠，柩無久停，則又風俗之美者矣。

生辰，為紅面食團，彼此饋祝。神佛誕日，亦用以為獻。娶婦之家，親友製白面餅或二十圓、或十圓及簪珥肘酒為賀。

親友自內地來，具酒食相招，名曰洗鹹水；謂泛重洋而至，亦猶北地洗塵之意。

正月元旦，家製紅、白米糕以祀神；於四、五鼓時拜賀親友。上元節，未字之女偷折人家花枝竹葉，為人詬詈，謂異日必得佳婿；平民有毀傷他家牆垣或竊豕槽、雞欄，辱及父母，亦謂一年大利。街頭花燈簫鼓，鎮夜喧闐，至廿五、六日方罷。十六日，各市廛競饜酒肉，名曰頭壓；自是月以為常。臘月既望，踵而行之，名曰尾壓。

四月八日，僧眾沿門唱佛曲，人贈以錢米。

五月五日，清晨然稻梗一束，向室內四隅熏之，用楮錢送路旁，名曰送蚊；門楣間艾葉、菖蒲，兼插禾稗一莖，謂可避蚊蚋，榕一枝，謂老而彌健。彼此以西瓜、肉粽相饋遺。祀神用諸紅色物。自初五至初七，好事者於海口淺處用錢或布為標，杉板魚船爭相奪取；勝者鳴鑼為得采，土人亦號為鬪龍舟。午時，為小兒女結五色縷，男繫左腕，女系右腕，名曰神鋉（三月盡、四月朔望、五月初一至初五日，各寺廟及海岸各船鳴鑼擊鼓，名曰龍船鼓，謂主一年旺相）。

七夕呼為巧節。家供織女，稱為七星孃。紙糊綵停，晚備花粉、香果、酒醴、三牲、鴨蛋七枚、飯七碗，命道士祭獻畢，則將端陽男女所結絲縷剪斷，同花粉擲於屋上。食螺螄以為明目。黃豆煮熟洋糖拌裹及龍眼、芋頭相贈貽，名曰結緣。

七月十五日，亦為盂蘭會。數日前，好事者醵金為首，延僧眾作道場；將會中人生年月日時辰開明緣疏內，陳設餅餌、香櫞、柚子、蕉果、黃梨、鮮薑，堆盤高二、三尺，並設紙牌、骰子、煙筒等物；至夜分同羹飯施燄口。更有放水燈者，頭家為紙燈千百，晚於海邊親然之；頭家幾人，則各手放第一盞，或捐中番錢一或減半，置於燈內。眾燈齊然，沿海漁船爭相攫取，得者謂一年大順。沿街或三五十家為一局，張燈結採，陳設圖畫、玩器，鑼鼓喧雜，觀者如堵。二日事畢，命優人演劇以為樂，謂之壓醮尾。月盡方罷。

中秋製月餅，並筆、墨、紙、研、香囊、瓶、袋諸物，羅列市廛，設置骰子；賭勝奪采，負則償值。

重陽前後，競放紙鳶，如內地春月。是日，儒生有殺犬取其首以祀魁星者；餘肉則生徒聚啖，歡飲竟日。

除夕前數日，以各種生菜沸水泡甕中，以供新歲祭祀之用；餘則待發變後食之，名曰隔年菜。

除夕殺黑鴨以祭神，謂其壓除一歲凶事；為紙虎，口內實以鴨血或豬血、生肉於門外燒之，以禳除不祥。

衣服不衷褲露衣衫外者曰龍擺尾，襪不繫帶脫落足面者曰鳳點頭。農夫、輿隸雲履綢衫，服勞任役，殊不雅觀也。

交易最尚番錢，紅毛所鑄銀幣也。長斜無式，上印番字，銀色低潮；以內地兼金與之，反多滯難。用小制錢外，多用昔年所鑄臺、廣、昌、南紅銅錢，並明時舊錢。鵝眼、荇葉，散若流泉。見行鼓鑄，輪郭周好，交易則棄而不用，亦足異矣！

賣肉者吹角，鎮日吹呼，音甚悽楚。冬來，稻穀、糖、靛，各邑輦致郡治；車音脃薄，如哀如訴，時與吹角若相和然。廣東志：順德之容奇，桂州黃連村，吹角賣魚；其北水古粉、龍渚、馬齊村，則吹角賣肉。相傳黃巢屯兵其地，軍中為市，以角聲號召。不知此於何起也？

士夫健卒喜賭博，永夜讙呶呼盧之外，或壓銅錢射寶字以賭勝，名曰壓寶。又為紙牌三十六頁，分文、武、院、科四項；文尊閣老，武尊國公，院尊學士，科尊狀元；每項九等納粟，列庶吉士之上。

鴉片煙，用麻葛同鴉土切絲於銅鐺內煮成鴉片，拌煙另用竹桶筩以棕絲，群聚吸之。索值數倍於常煙。專治此者，名開鴉片館。吸一、二次後，便刻不能離。暖氣直注丹田，可竟夜不眠。土人服此為導淫具；肢體萎縮，臟腑潰出，不殺身不止。官弁每為嚴禁。常有身被逮繫，猶求緩須臾，再吸一筩者。鴉片土出噶喇吧。

郡中鴃舌鳥語，全不可曉。如劉呼澇、陳呼澹、莊呼曾、張呼丟。余與吳侍御兩姓，吳呼作襖，黃則無音，厄影切，更為難省。

大武郡數處平地涌泉，浸溢數里，土人謂之水坔。坔，土音濫，字典中無此字；亦猶大浪泵之泵，字典音聘，土音蚌。又所生少子名曰屘，土音滿，皆以己意訛撰。

祠廟
邑志載陳湄川撫軍重修文廟碑記云：「董子曰，仁人者正其誼不謀其利，明其道不計其功；建廟修學，正誼明道之大端，應無出此者。予以為不計功而未嘗無功，不謀利而未嘗無利。臺令未有為臺道者，而予得調臺道；臺道未有擢為撫軍者，而予得擢偏撫，莫非先聖先賢默為相之」等語。聖賢大道，如日月經天、江河行地，正不藉崇飾廟貌，皈依奉法，便致感應報施。建學明倫，所以正人心、厚風俗，無一語及之，竟說向福田利益，豈可為訓！

府志至聖四御贊後即接施琅褒章，臺、鳳志學校或載入祀典，或見之藝文，俱為失次；諸羅志學校別為一卷為是。

湄川建紫陽祠於學宮之左旁，列黃勉齋、陳北溪、蔡九峰、真西山四先生木主，春秋致祭；兩廂列學舍，令諸生肄業，撥冂港官田二十八甲一分，歲租一百六十八石六斗，以為膏脯資。

水仙宮並祀禹王、伍員、屈原、項羽，兼列奡，謂其能盪舟也（一作魯般）。廟中亭脊，雕鏤人物、花草，備極精巧，皆潮州工匠為之。關帝廟前殿祀帝像，後殿祀帝父，方巾綠袍；土人云，與祁文宣並及啟聖同義。南路長治里前阿社祀五文昌：梓潼、關帝、魁星、朱衣、呂祖，後祀東王公、西王母。又偽鄭時，建玉皇太子廟。

三年王船備物建醮，志言之矣。及問所祀何王？相傳唐時三十六進士為張天師用法冤死，上帝敕令五人巡遊天下，三年一更，即五瘟神；飲饌器具悉為五分。外懸池府大王燈一盞，云偽鄭陳永華臨危前數日，有人持柬借宅，永華盛筵以待，稱為池大人，池呼陳為角宿大人，揖讓酬對如大賓；永華亡，土人以為神，故並祀焉。

求子者為郎君會，祀張仙，設酒饌、果餌，吹竹彈絲，兩偶對立，操土音以悅神。

商販
『東西洋通販諸國：西洋則交趾、占城、暹羅、下港、加留吧、柬埔寨、大泥、舊港、麻六甲、啞齊、彭亨、柔佛、丁機宜、思吉港、文郎、馬神，東洋則呂宋、蘇祿、貓里務、沙瑤、吶嗶嘽、美洛居、文萊、雞籠、澹水』（談薈）。

『明給事中何楷疏：「臺灣在彭湖島外，水路距漳、泉約兩日夜。其地廣衍高腴，可比一大縣；中國版圖所不載。初，窮民至其處，不過規漁獵之利已耳；其後見內地兵威不及，往往聚而為盜。近則紅夷築城其中，與奸民私相互市，屹然成大聚落矣』（春明夢餘錄）。

『給事中傅元初疏：「海濱之民，惟利是視。走死地如騖，往往至島外區脫之地曰臺灣者，與紅毛番為市，紅毛業據之以為窟穴。自臺灣兩日夜可至漳、泉內港。而呂宋佛郎機見我禁海，亦時時私至雞籠、澹水之地，與奸民闌出者市貨。其地一日可至臺灣。官府即知之而不能禁，禁之而不能絕，徒使沿海將領、奸民坐享洋利，有禁洋之名，未能盡禁洋之實。此臣鄉之大可憂者」。蓋海外有大西洋、有東洋。大西洋則暹羅、柬埔諸國；其國產蘇木、胡椒、犀角、象牙諸貨。東洋則呂宋，其夷佛郎機也；其國有銀山，夷人鑄作銀錢獨盛。中國人若往販大西洋，則以其產物相抵；若販呂宋，則單得其銀錢。諸夷皆好中國綾緞雜繒；其土不蠶，惟藉中國之絲到彼，能織精好緞匹，服之以為華好。是以湖綿百觔值銀百兩者，至彼得價二倍。而江西瓷器、福建糖品皆所嗜好。百工技藝有挾一技以往者，雖徒手無不得食；民爭取之。永樂間，先後招徠。至紅毛番，其夷名加留巴，與佛郎機爭利不相得，一心通市，據在臺灣。自明禁絕之，而利乃盡歸於奸民矣』（同上）。

『近以開洋互市，奉旨：「紅夷挾市，地方官果能飭備毖防，禁絕勾引接濟，狡謀自無繇逞；乃海防名飭實弛，奸商陽禁陰縱，以致釀釁滋隙。至開洋應否，未見確議。但云宜呂宋、不宜臺灣；均屬夷地，商販給引出海，何法綜稽，能使畫地遵守？著詳查開禁利害，博諮熟審酌妥具奏」。據泉州鄉官史繼偕、張瑞圖等稱開洋有四便，漳州鄉官林宰等稱海寇起滅不係洋禁開閉；臣會同鄒維連勘得開洋之說，心心有主，喙喙爭鳴，大約主開而不主禁。總之，言利不能無害：衣食源開，則利在民；洋稅復而閩安諸稅可免，則利在商；得稅三、四萬以壯軍實，則利在準備。而亦有害，即撫臣所謂四可慮者是已。此就利害言也。若體民情，則開不容緩。臣入閩關，見高山大川迴旋掩映，自建徂興，間關千里中，求三里康莊而不可得。岩下居民，各就山根溪畔，開墾力食；率崎嶇墝埆，即方正五畝一段者亦未之見。過泉眼界稍寬，然已望洋海若矣。其人則林林總總，肩摩踵接，望開洋不啻大旱望雨；而臣反言開之不便，達情之謂何？故今日開洋，全為民計，非為夷計。謂開洋而貧民不再從賊則可，謂開洋而奸民盡化為良則不可；謂開洋而奸民便於勾夷則可，謂不開而全無海氛亦不可』（按閩摘略）。

明莊烈時，工部尚書渭南南居益巡撫福建時，紅毛以明月珠、珊瑚樹、異香、火馬諸珍賄請互市；公絕其使，焚其貢物，口占一絕云：「明月珊瑚貴莫言，番書字字誑軍門。牙前立下焚珠令，不敢持將獻至尊」。授部將以方略討之，繫其酋高文律。閩人立石平遠臺以紀公績。今嚴禁互市，實苞桑之至計。為國家計久遠者，當看前明紅毛入犯中左，肆行焚劫；又復勾引劉香老，首尾衝突，海壖騷動。雖竭力驅剿，實苦不支，慎勿狃目前之近利，而輕言互市也。

海船多漳、泉商賈，貿易於漳州，則載絲線、漳紗、翦絨、紙料、煙、布、草席、磚瓦、小杉料、鼎鐺、雨傘、柑、柚、青果、橘餅、柿餅，泉州則載磁器、紙張，興化則載杉板、磚瓦，福州則載大小杉料、乾筍、香菰，建甯則載茶；回時載米、麥、菽、豆、黑白糖餳、番薯、鹿肉售於廈門諸海口，或載糖、靛、魚翅至上海。小艇撥運姑蘇行市，船回則載布匹、紗緞、枲綿、涼暖帽子、牛油、金腿、包酒、惠泉酒；至浙江則載綾羅、綿綢、縐紗、湖帕、絨線；甯波則裁綿花、草席；至山東販賣粗細碗碟、杉枋、糖、紙、胡椒、蘇木，回日則載白蠟、紫草、藥材、繭綢、麥、豆、鹽、肉、紅棗、核桃、柿餅；關東販賣烏茶、黃茶、綢緞、布匹、碗、紙、糖、面、胡椒、蘇木，回日則載藥材、瓜子、松子、榛子、海參、銀魚、蟶乾。海壖彈丸，商旅輻輳，器物流通，實有資於內地。

進貢
康熙二十五年，臺灣平，設郡縣。其王耀漢連氏、甘勃氏遣陪臣賓先吧芝復奉表進貢。表詞有云：「外邦之丸泥尺土，乃是中國飛埃；異域之勺水蹄涔，原屬天家滴露」云云。貢物：大珊瑚珠一串、照身大鏡二面、奇秀琥珀二十四塊、哆囉絨二十五匹、織金絨毯四領、烏羽緞四匹、綠倭緞一匹、嗶嘰緞二十匹、織金花緞五匹、雜色細軟布、文採細織布、白毛里布二百九十四匹、大自鳴鐘一座、琉璃燈一圓、聚耀燭臺一懸、琉璃盞異式五百八十一塊、丁香三十擔、冰片三十二觔、甜肉豆蔻四甕、鑲金小箱一隻（內丁香油、薔薇油、檀香油、桂花油各一罐）、葡萄酒二桶、大象牙五隻、鑲金鳥銃三十把、馬銃六十把、彩帶三十佩、鑲金佩刀三十把、鑲金雙利劍二十把、單利劍六把、照星月水鏡一執、江河照水鏡二執、雕製夾板二隻」（池北偶談）。

荷蘭國最稱富饒，乃遇風至臺，假地於倭，虎視盤踞，大有深心。迨何斌引鄭成功襲臺，力戰不克而歸。見我師掃盪鄭逆，不覺讋服。