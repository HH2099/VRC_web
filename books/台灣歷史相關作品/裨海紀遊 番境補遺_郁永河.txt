裨海紀遊
作者：郁永河　清
康熙三十九年(1700年)
--
裨海紀遊
番境補遺

深山廣遠，平地遼闊，土番種類繁多，不能盡悉，惟記所知者。

玉山在萬山中，其山獨高，無遠不見；巉巖峭削，白色如銀，遠望如太白積雪。四面攢峰環繞，可望不可即，皆言此山渾然美玉。番人既不知寶，外人又畏野番，莫敢向邇。每遇晴霽，在郡城望之，不啻天上白雲也。

銀山有礦，產銀；又有積鏹，皆大錠，不知何代所藏。曾有兩人常入取之，資用不竭。前臺廈道王公〈（名效崇）〉命家人挽牛車，隨兩人行，既至，見積鏹如山，恣取滿車，迷不能出，盡棄之，乃得歸。明日，更率多人，薙草開徑而入，步步標識，方謂歸途無復迷理，乃竟失故道，尋之累日，不達而返。自此兩人者亦不能復入矣。

哆囉滿產金，淘沙出之，與雲南瓜子金相似；番人鎔成條，藏巨甓中，客至，每開甓自炫，然不知所用。近歲始有攜至雞籠、淡水易布者。

水沙廉雖在山中，實輸貢賦。其地四面高山，中為大湖；湖中復起一山，番人聚居山上，非舟莫即。番社形勝無出其右。自柴里社轉小徑，過斗六一門，崎嶇而入，阻大溪三重，水深險，無橋梁，老籐橫跨溪上，往來從籐上行；外人至，輒股慄不敢前，番人見慣，不怖也。其番善織罽毯，染五色，狗毛雜樹皮為之，陸離如錯錦，質亦細密；四方人多欲購之，常不可得。番婦亦白晰妍好，能勤稼穡，人皆饒裕。

斗尾龍岸番皆偉岸多力，既盡文身，復盡文面，窮奇極怪，狀同魔鬼。常出外焚掠殺人，土番聞其出，皆號哭遠避。鄭經親統三千眾往勦，既深入，不見一人；時亭午酷暑，將士皆渴，競取所植甘蔗啖之。劉國軒守半線，率數百人後至；見鄭經馬上啖蔗，大呼曰：『誰使主君至此？令後軍速退』。既而曰：『事急矣，退亦莫及，令三軍速刈草為營，亂動者斬』。言未畢，四面火發，文面五六百人奮勇跳戰，互有殺傷；餘皆竄匿深山，竟不能滅，僅毀其巢而歸。至今崩山、大甲、半線諸社，慮其出擾，猶甚患之。

阿蘭番近斗尾龍岸，狀貌亦相似。

塞夏亦野番，惟稍馴，雖居深山，常與外通。其出入之路，有山中阻，樹木深蔚，不見天日；山中積敗葉，厚數尺，陰溼浥爛。遍生水蛭〈（即螞蝗）〉，緣樹而上，處於葉間；人過，輒墜下如雨，落人頭項，盡入衣領；地上諸蛭，又緣脛附股而上，競吮人血，遍體皆滿，撲捉不暇；聞者膽慄肌粟，甚於談虎色變。曾有操火焚之之說者，奈南方冬暖，木葉不落，陰溼如故，火不能然；不知禹、益值此，更操何術，卒底平成？

葛雅藍近雞籠。

會稽社人不能欺。

金包里是淡水小社，亦產硫。人性巧智。

臺灣多荒土未闢，草深五六尺，一望千里。草中多藏巨蛇，人不能見。鄭經率兵剿斗尾龍岸，三軍方疾馳，忽見草中巨蛇，口啣生鹿，以鹿角礙吻，不得入咽，大揚其首，吞吐再三；荷戈三千人行其旁，人不敢近，蛇亦不畏。余乘車行茂草中二十餘日，恆有戒心，幸不相值。既至淡水，臥榻之後，終夜聞閣閣聲甚厲，識者謂是蛇鳴；而庖人嚴采夜出廬外，遇大蛇如甕；社商張大謂草中甚多，不足怪也。

鹿以角紀年，凡角一歧為一年，猶馬之紀歲以齒也。番人世世射鹿為生，未見七歧以上者。向謂鹿仙獸多壽，又謂五百歲而白，千歲而玄，特妄言耳。竹塹番射得小鹿，通體純白，角纔兩歧，要不過偶然毛色之異耳，書固未足盡信也〈（鹿生三歲始角，角生一歲解，猶人之毀齒也；解後再角，即終身不復解，每歲止增一歧耳）〉。

牡鹿有角，善鳴。角以五月解，至八九月肥腯。鳴聲甚壯，為求牝也。出則成群，以數十百計。角者居前，牝隨之。相傳鹿為淫獸，所謂聚麀，未可得見。至十月則鳴聲漸殺，獵者不顧，以其淫極而瘠也。牝鹿以四月乳，未乳極肥；腹中胎鹿，皮毛鮮澤，文彩可愛。又牝鹿既乳，視小鹿長，則避之他山，慮小鹿之淫之也。獸之不亂倫者惟馬，壯馬誤烝則自死；牝鹿自遠以避烝，皆獸之具有人倫者。

熊之類不一，有豬熊、狗熊、馬熊、人熊之異，各肖其形。惟馬熊最大；而勇鷙獨推人熊，人立而走，捷於奔馬，其逐人無得脫者。余所見熊甚多，獨未見人熊。豬熊毛勁如鬣，又厚密，矢鏃不能入；蹄有利爪，能緣木升高，蹲於樹巔，或穴地而處。人以計取之，無生致者。腹中多脂，可啖。掌為八珍之一，膾炙人口，然不易熟，庖人取其汁，烹他物為羹，助其鮮美。一掌可供數十烹，若為屠門之嚼，則貽笑知味者。

凡獸之膝皆後曲，惟熊與猴前曲，故能升木；象亦前曲。

山豬，蓋野彘也，兩耳與尾略小，毛鬣蒼色，稍別。大者如牛，巨牙出唇外，擊木可斷，力能拒虎；怒則以牙傷人，輒折脅穿腹。行疾如風，獵者不敢射。又有豪豬，別是一種；箭如蝟毛，行則有聲，雖能射人，不出尋丈外。

蕭朗，硬木名也。大者數圍，性極堅重，入土千年不朽。然在深山中，野番盤踞，人不能取。頃為洪水漂出，鄭氏取以為棺，實美材也。

烏木、紫檀、花梨、鐵栗諸木，皆產海南諸國。近於淡水山中，見有黑色樹，察其質，與烏木無異，人多不知。