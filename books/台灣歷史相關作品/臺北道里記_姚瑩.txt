臺北道里記為噶瑪蘭（宜蘭）通判姚瑩著於清道光十二年（1832年）。該書詳細記載於1821年從嘉義、彰化、淡水、雞籠（今基隆）、三貂嶺一直到蘇澳之旅途見聞。共有1400餘字。
--
臺北道里記
作者：姚瑩
1832年
--

舊說臺灣南至瑯嶠，北至雞籠，綿亙一千七百餘里。以臺、澎為中路，鳳山為南路，嘉、彰、淡水為北路。今噶瑪蘭新闢，又過雞籠極北，越三貂大嶺，轉折而南至蘇澳為界，計增幅員一百餘里。其南路仍舊。余以辛巳年正月入蘭，乃記北路道里於左：

臺郡出北門五里柴頭港，有塘汛。又二里洲仔尾，民居頗稠。三里三崁店，有溪二道：一由鯽魚潭出，一由大穆降出，會流至鹽埕出海，有汛。

又一里許，臺、嘉二邑交界。十里木柵，有汛，民居小村市。十五里曾文，民居稠密，有溪，即灣裏也；有汛。又五里茅港尾，民居街市頗盛，有汛並館舍。十里鐵線橋，有汛。十里汲水溪，有塘。十里下茄苳，大村市館舍；有大汛，駐守備一員。十里八槳溪，有汛。十里水堀頭，有溪不甚大，有汛。五里樹頭，有汛。十里嘉義縣城，文職知縣一員，教諭、訓導、典史各一員；武職都司一員，千總一員。自嘉義北門五里殺狗溪，五里打貓霧，大村市，有汛。十里大埔林，民居稠密，有汛。五里興化店，有溪。五里他里霧，大莊市，有溪有汛。五里榕仔腳，有溪。

五里鹿場溪，嘉、彰交界。十里西螺，大市，有汛，駐把總一員。有溪，出柑，香美異他柑。五里三條圳，圳即俗「畝」字，土人讀如「浚」；凡三道，水盛時非舟不渡。十里東螺溪。三里寶斗，大村市，即舊東螺也;民居稠密，街市整齊，有汛。五里茉莉莊。五里關帝亭，廟宇甚新峻，前有僧能詩而還俗矣。五里大埔心，民居小村舍，多盜匪。其東北沿山即下林仔，東南沿海為二林，皆匪巢也。五里鞏固橋，五里燕霧，五里茄苳腳；皆有汛。五里口莊。五里彰化縣城南門，文職知縣一員，教諭一員，典史一員；武職北路協副將一員，都司一員，守備一員。縣北有八卦山，陳周全之亂，文武官出守八卦山，城陷失守，即斯地也。今新城重建，復於山上砌小磚城為援，工甫竣。自縣東北五里茄苳腳。五里大渡溪，有村市。五里龍目井。五里烏瓦窰。五里沙路，有汛。五里牛罵頭，民居稠密，有街市館舍。七里青埔，前入淡水界。自嘉義下茄苳至是，一百五十餘里，皆平壤，山水清秀，田膏腴，人殷富，洵沃土也。

入淡水界即沙瘠矣。入界一里大甲溪，溪廣數重，水盛時一望無際，下皆亂石。溪流湍激，舟筏一不慎，即入海不返。每大雨後，行者必守溪數日，水退乃敢渡。八里大甲街，民居頗稠，駐巡檢一員，外委一員。西去八里即大垵，海口也。自大甲北行五里大垵溪，十里坊裏溪，有汛。十里椿梢街，市有溪汛館舍。五里椿梢園。五里望高藔。五裏白沙崙，有汛，駐外委一員。五里烏梅崎，毗連打那拔，有溪。七里後壠，民居街市稠密，館舍甚整潔，有汛，駐千總一員，稽查海口。是夕上元，居民張燈甚樂。後壠北行五里山仔頂。五里中港街，有汛，外委一員，巡查海口。五里魯衢崎，一名螻蛄崎，西邊皆山，蓋如峽矣。五里望高藔。三里香山，有汛。八里竹塹，圍竹為城四門，民居約二千餘戶，淡水同知駐此。同城教諭一員。嘉慶二十三年初立學宮，修尚未竣。巡檢一員，兼司獄都司一員，守備一員。都司署前較場不甚大，學宮即在其南。每逢操閱，鎗砲轟震，殊非妥侑先聖之所，而土人士以地理家言，貪較場地吉而置，有司惑而從之，過矣。

竹塹北行三里金門厝，有溪渡。十里鳳山崎，山甚平廣袤。十里為大湖口，又名「糞箕湖」，涸湖也。十里枋碑。十里楊梅壢，大村市，有汛，駐把總一員。五里頭重溪。十里中壢，街民稠密，有汛。十里內崁腳，十里桃園，大村市，山水清秀，田土膏腴，恍如江南道上矣。十里龜崙頂，有汛。五里大邱園，小溪數重，兩邊皆山。八里龜崙腳，七里新莊，大村市，民居約近千家，駐縣丞一員，有汛。五里渡大溪至艋舺，途中山水曲秀，風景如畫。擺接十三莊在其東南，為北路第一勝境。艋舺民居鋪戶納四、五千家，外即八里坌口，商船聚集，闤闠最盛，淡水倉在焉。同知歲中半居此，蓋民富而事繁也。駐水師遊擊一員，守備一員。由艋舺東，水程二十里即八裏坌海口，設滬尾一營，與內地五虎門對渡。

自郡至艋舺皆北行。由艋舺以上乃東北行，十里錫口，有街市。五里南港，入山，沿山屈曲，其港水自三貂內山出，上自暖暖，下達滬尾。十里水返腳，小村市。水返腳者，臺境北路至此而盡。山海折轉而東，出臺灣山後，故名。

過此，天山嶺迎日。東行十五里為一堵山，再北過五堵、七堵、八堵，凡十里至暖暖，地在兩山之中，俯臨深溪。有艋舺小舟，土人山中伐木，作薪炭枋料載往艋舺。鋪民六、七家，皆編籬葺草，甚湫隘。每歲鎮、道北巡及欽使所經，皆宿於此。蓋艋舺以上，至噶瑪蘭、頭圍，凡三日程皆山徑，固無館舍耳。暖暖迎日東行二里許，稍平廣可三百餘畝，居民四、五家散處。三里至碇內渡溪北岸，更東行二里楓仔瀨，復過溪南岸，仍東行三里至鯽魚坑，過渡，沿山二里伽石路甚險窄。土人白蘭，始開鑿之，奇其事，以為神所使云。二里至三貂嶺下。俗云「三貂仔」，有汛。四里茶仔潭，過渡，水深無底，有小店為往來食所。三里則三貂嶺矣。盤石曲磴而上，凡八里至其巔。嶺路初開，窄徑懸磴甚險，肩輿不能進。草樹蒙翳，仰不見日色。下臨深澗，不見水流，惟聞聲淙淙，終日如雷，古樹怪鳥，土人所不能名，猿鹿之所遊也。籐極多，長數十丈。無業之民以抽籐而食者數百人。山界廣約數十里，內藏生番。其外熟番有社及街市在。楊廷理新開路東，因其路迂遠，人不肯行，故多由此舊路，云：嶺上極高，俯瞰雞籠在嶺東南，海波洶涌，觀音、燭臺諸嶼，八尺門、清水澳、跌死猴坑、卯裏鼻諸險，皆瞭然如掌。蓋北路山之最高矣。下嶺八里牡丹坑，本名「武丹坑」，武鎮軍隆阿改今名。有民壯藔，守險於此，護行旅以防生番也。六里粗坑口，過渡。六里頂雙溪，有渡。八里魚行仔，有溪。八里下雙溪，過渡為遠望坑民壯藔。里許至三貂大溪，西淡水界，東噶瑪蘭界；嘉慶十六年，總督汪志伊奏定。過溪迤北轉東八里半嶺，四里草嶺，十里下嶺，至大里簡民壯藔則山後矣。

自此以下，皆東面海，為蘭北境。沿海南行，十里番薯藔，七里大溪，五里硬枋，皆有隘，設丁防護生番。四里至北關，有汛，駐外委一員。八里烏石港，水自叭哩沙喃出，至此入海，與龜山海中相對。山形如龜，首北而尾南，港口沙線一道如蛇。土俗以為天生玄武之象，建真武廟祀之。港門春開秋塞，蓋乘南北風為通塞，內地及雞籠、艋舺一帶小船，每乘南風進港。蘭地惟產米穀，百貨皆仰給於外，隔山難通，故賴小船出入，以濟百物。有砲臺守港，以防海寇。更二里乃至頭圍。二十五里則五圍蘭城矣。