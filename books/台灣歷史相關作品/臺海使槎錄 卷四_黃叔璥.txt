臺海使槎錄
作者：黃叔璥
1722-1737年
--
卷四 赤嵌筆談
雜著
郡縣志藝文，榆林高拱乾臺灣賦率藉中土景物渲染，似不足以形容。無錫季麒光所著客問，獨不作泛設語，頗極臺地山川物產之勝；諸志略而不載，節錄數則於左。一曰：「僭號承天，東甯錫字。乾坤東港，華嚴南島。近接彭湖，遙分哈喇；荷蘭起之，琉球倚之；北憑甌、閩，西距交、廣；屬揚州之分，隸女虛之躔。外環大海，雲漲煙平；內阻重山，沙迷霧列。中有平原，可耕可牧。隸水長連，崑流交峙。呂宋之估颿時集，日本之夷舶常通；南澳銅山，風檣可接，海壇、柬埔，飛葦直達。蛟龍蜃虺，兕豕鯨鯢；隱隱沄沄，沆沆莽莽；遏雲怒風，轟雷遁雨。固海山之僻壤，亦宇宙之奧區」。二曰：「木岡、大岡，以分南北；前嶺、後嶺，以界東西。鹿耳當海外之咽喉，半線為內山之鎖鑰。鳳山則蔥鬱宏開，猴悶則離奇盤結。赤山、烏山，上港、中港，鉤嬰珉突，攫搏呷呀。至若斗六門攀緣鳥道，傀儡山曲折羊腸；觀音志如來之勝蹟，鬼仔實魑魅之淵藪。萆目、瑯𤩝，迤南巨嶂；雞籠、竹塹，極北重關。奇嶺之雪峰萬仞，南日之煙嶂千尋。大武壟、大傑巔、小琉球、小雙寮，皆疊岫參差，連岡撼憂。阿猴林障蔽頑番，哆囉嘓交蟠遠社。龜佛、龜崙，雙標天半；貓羅、貓霧，接峙雲中。圭心、石門，崩山、後壠，重洋底柱，攫浪搏潮，覰關蹀戶，當者失據」。三曰：「東甯之地，惟水是衛。澹水江北注之津梁，濁水溪南來之門戶。鹿耳門衝突海口，大線頭高據沙洋。雞籠城下，颿指閩安；琉球社外，舟通呂宋。至如北線尾、中樓仔，夜靜潮平；海翁窟、歐汪溪，春明浪秀。蚊港、笨港、新港、後港、竹滬、三林，或依山回沍，冒沒騰流；或聚石奔衝，昂澎湧溢；千里雷馳，萬潮煙洶。七鯤身毗連環護，三茅港匯聚澄泓。路分東渡、西渡，洋別大鄉、小鄉。鯽魚潭、打狗澳，漁舟雲集；洲仔尾、瀨口港，鹽格星屯。扼其險可以制患，資其利可以裕民」。四曰：「鹿之生也，或斑而文，或黧而黝；忽散忽聚，乍往乍來。於是弓矢殪之，鏢㮶搦之，罟阱伏之，鉛砲擊之。肉堪調簋，角則成膠；皮毛稇載，外洋是資。牛之來也，千百為群，憑陵谿谷；聚飲則涓源為涸，迴食則蔓草皆赭。閑以圍稠，制以鉤盾；百步就羈，以耕以駕。至乃犬能攫羆；羊可燖羹；朝飛之雉，倚草棲林；夜嘯之猿，依山緣木；豹文隱霧，兔窟藏煙。若夫大繒斷流，修縺橫海，魦、鯧、鯉、鰋，蟶、蛤、蚶、蟳，挽青猊之鬣，截白黿之皮，𢯱龍籍，羅蜃府，莫不布雕俎，就臠切；具糅五味，腥膏饜飫」。五曰：「重山之中，產有異材；工師操斧，匠氏持柯。楠、榕、杉、樟，桑、桕、槐、柳，莫不枝覆層岡，幹依連麓；舒目而望之，青茅、白葦，紫藁、蒼蘆，鬱苔深林，叢如列嶂；代瓦以覆，易牆以圍。至如檨、柚之茂葉翳日，檳榔之修幹參雲，蕉擅綠天，荔垂朱實。山則不童，地鮮不毛，土之良也」。六曰：「噴壚斥鹵，五穀是滋，以稼則蕃，以種則碩，水耕火耨，不營而足。上地可七，下地可二；宜粳宜稻，宜菽宜稷。禾秫、赤秫，早占、晚占，秬黍、蘆黍，紅秈、白秈；豆分黃綠，麥別大小；莫不累纍淋淋，顆顆的的，甌簍滿篝，汙邪滿車，黃雲紅玉，相積陳陳。於是牛馬運之，舟航載之，以徵以貢，和鈞兵卒。家有稼穡之利，人有作甘之用」。

桐城孫元衡，字湘南，素工詩。官臺灣同知，所著赤嵌集，王阮亭司寇謂：裸人叢笑篇及詠禽魚花草諸什，可作臺灣圖經風土志，竟可自為一書。而諸志絕不之及，余因摘錄一帙，併無錫季麒光蓉洲文藁數十篇，書付陳觀察大輦，續修府志，為之補入。

東吟詩，一名福臺新詠，四明沈光文、宛陵韓又琦、關中趙行可、會稽陳元圖、無錫華袞、鄭廷桂、榕城林奕、丹霞吳蕖、輪山楊宗城、螺陽王際慧前後倡酬之作；吳有桴園詩集、楊有碧浪園詩、又東吟倡和詩、季麒光與臺令沈省軒所作省軒郊行一集，多寫民間疾苦。麒光著有山川考略、海外集，惜俱未見。今則兵燹之後，官僚救過不暇，無復寄情翰墨矣。

武林郁永河臺灣竹枝詞：「鐵板沙連到七鯤，鯤身激浪海天昏；任教巨舶難輕犯，天險生成鹿耳門」！「雪浪排空小艇橫，紅毛城勢獨崢嶸；渡頭更上牛車坐（沙堅水淺，小艇不能達岸，必藉牛車挽之），日暮還過赤嵌城」。「編竹為垣取次增（官署皆無垣牆，插竹為籬），衙齋清暇冷如冰；風聲撼醒三更夢，帳底斜穿遠浦燈」。「耳畔時聞軋軋聲，牛車乘月夜中行；夢回幾度疑吹角，更有床頭蝘蜓鳴」。「蔗田萬頃碧萋萋，一望蘢蔥路欲迷；稇載都來糖廍裏，只留蔗葉餉群犀」。「青蔥大葉似枇杷，臃腫枝頭著白花；看到花心黃欲滴，家家一樹倚籬笆」。「芭蕉幾樹植牆陰，蕉子纍纍冷沁心；不為臨池堪代紙，因貪結子種成林」。「獨幹凌霄不作枝，垂垂青子任紛披；摘來還共蔞根嚼，贏得脣間盡染脂」。「惡竹參差透碧霄，叢生如棘任風搖；那堪節節都生刺，把背林間血已漂」！「不是哀梨不是楂，酸香滋味似甜瓜；枇杷不見黃金果，番檨何勞向客誇」。「肩披鬒髮耳垂璫，粉面朱脣似女郎（梨園子弟垂髫穴耳，傅粉施朱，儼然女子）；媽祖宮前鑼鼓鬧（海舶演劇酬願），咮𠻗唱出下南腔（閩以漳、泉為下南）」。「臺灣西向俯汪洋，東望層巒千里長；一片平沙皆沃土，誰為長慮教耕桑」。

各志多取沈文開雜記，未得全書，亦不知其人。蓉洲文藁文開傳：「名光文，四明故相文恭公世孫，字文開，別字斯菴；以恩貢歷仕紹興、福州、肇慶，由工部郎中加太僕寺少卿。明鼎革後，遯跡不仕。辛卯，從肇慶至潮州，由海道抵金門；當事書幣邀之，不就。七月，挈眷買舟赴泉；過圍頭洋，遇颶風，飄泊至臺。及鄭大木掠有其地，斯庵以客禮相見。鄭經嗣爵，多所變更；斯菴以一賦寓譏諷，為忌者所中。乃改服為僧，入山不出。在廈門時，與將軍施侯為舊識；及侯安撫東甯，慰問夙昔，斯菴仍著僧衣。姚少保亦與友善，許贈資回籍；姚死，事遂寢，亦遂不能作歸計矣。所著臺灣賦、東海賦、檨賦、桐花賦、芳草賦及花草果木雜記、古近體詩，俱繫存藁，未及梓行」。

余巡曆所至，見臺地花果有內地所無者，命工繪圖，得二十餘種；余為考其種類，辨其色味以識之。或曰，此可作埤雅爾雅翼外紀，則吾豈敢！華亭吳太史王坦、陸太學榮秬、崇明柏太史謙，展圖題句。吳詩云；「爾雅自姬公，蒐討窮大塊；後有山海經，所言同志怪；荒略何從稽，於說亦荑稗。乃知天地間，賦形各萬派；若非域外遊，直猶等聾瞶！巡方繡衣行，幾及扶桑界；東溟凌滄波，驚濤歷淜湃。既至振紀綱，問民軫病瘵。聞見往往殊，耳目為一快。其中植物繁，羅列登市賣。五色爛然陳，厥狀難盡話。細文如錦章，粗文如方罫；枝葉非尋常，異味皆可嘬。召工寫此圖，摹仿在公廨；碧綠與丹砂，肖真事揮灑。稱名復辨種，按之悉能解。我生里閈間，未得廣行邁；多識慚古人，拘墟徒自絓。晴窗試展看，意曠若脫械。虛名玷使星，願無遠弗屆」。陸詩云：「名象遙傳東海東，根苗無可問鴻濛；波羅蜜與菩提種，猶有林藤地味風」。「如斗如拳碩且繁，不離海島託雲根；甜酸苦辣皆成實，總荷天家雨露恩」（番果圖）。又吳詩：「搖曳珠幢翠帶長，紫霞一片護花房；金蓮樂樹知無色，七寶闌中自在芳」。「少許猊床侍釋迦，一家眷屬見曇花；遙知使節風清候，攜得金莖灑異葩」。「珍果圖來命畫師，拈花又寫佛前枝；窗明几淨清茶供，絕勝黃金鑄像時」！柏詩：「西域誰攜仙種迴，曇花喜雜瘴煙開；分明遺贈皇華使，不令空王獨占來」。「一帆飄渺駕長川，留取奇花入畫妍；卻笑君房浮海去，不傳芝草長瓊田」（曇花圖）。

紀異
『明崇禎庚辰，閩僧貫一，居鷺門（即今廈門）夜坐，見籬外陂陀有光，連三夕，怪之。因掘地得古磚，背印兩圓花突起，面刻古隸四行；其文曰：「草雞夜鳴，長耳大尾，干頭銜鼠，拍水而起；殺人如麻，血成海水。起年滅年，六甲更始；庚小熙皞，太和千紀」；凡四十字。閩縣陳衎盤生明末，著槎上老舌一書，備記其語；至今癸亥，四十四年矣。識者曰：雞，「酉」字也；加草頭、大尾、長耳，「鄭」字也。干頭，「甲」字；鼠，「子」字也；謂鄭芝龍以天啟甲子起海中為群盜也。明年甲子，距前甲子六十年矣。庚小熙皞，寓年號也。前年萬正色克復金門、廈門，今年施琅克彭湖，鄭克塽上表乞降，臺灣悉平。六十年海氛，一朝盪滌，此固國家靈長之福，而天數己預定矣，異哉』（池北偶談）！

府志載鳳山先年有石忽開，讖云；「鳳山一片石，堪容百萬人；五百年後，閩人居之」；俄而復合。有言朱文公登福州鼓山，占地脈曰：「龍渡滄海，五百年後，海外當有百萬人之郡」。今歸入版圖，年數適符。熙熙穰穰，竟成樂郊矣。

康熙丙申，北路十八重溪內石洞三孔，水泉圍繞，忽一日水上出火焰，高二、三尺，數日乃熄。壬寅歲，亦有見者。此處水熱，或謂即溫泉；磺氣鬱蒸，水石相激，而火生焉。

荷蘭為鄭成功所敗，地大震。鄭克塽滅，地亦震。朱一貴於辛丑作亂，庚子十月亦地震。維時南路傀儡山裂，其石截然如刀劃狀，諸羅山頹，其巔噴沙如血；土人謂兩山相戰。

壬寅七月十一日，鳳山縣赤山裂，長八丈、闊四丈，湧出黑泥。至次日夜間，出火光高丈餘；熱氣炙人，多不敢近，有疑出磺者。參將陳倫炯報稱：赤山上一崙頗平。東南二百餘步，臨冷水阬，縱橫百三十步。土人稱自紅毛、偽鄭及入版圖後，遞年出火，或連兩晝夜，或竟日夜止。今自申至丑，焰較昔年稍低。炯查硫穴土色，黃黑不一；佳者質重，有光芒；風至硫氣甚惡，半里草木不生。今近火處草色蔚青，遍山土番種植；土色亦無光芒，濕處有如黑泥，及乾，色白輕鬆，與土無異。雖按法煎煉，全無磺味。或曰此系豐年之兆；乃於十八日巳、午，颱風大作，迅烈異常；更兼暴雨傾注；縣治民舍營房多被摧折，幸兵民人口，尚無壓斃，芒蔗及早稻成實者，亦間有傷損。

雍正癸卯六月二十六日，赤山邊酉、戌二時紅光燭天，地衝開二孔，黑泥水流出；四圍草木，皆成煨燼。七月十六日至二十日，颱風驟雨，發作無節，澹水數處民田衝陷。兩次火見，即兆風災；風自火出，殆一定之理耶？

康熙壬辰七月，安平有物大如牛，高可五、六尺，面如豕，長鬚，雙耳竹批，牙齒堅利，皮似水牛，毛細如獺，四足如龜，有尾，飛行水上。土人爭致之，繩木立碎。後逐至海岸，竦身直立，聲三呼號，聞者莫不驚悸。既死，郡人有圖形相告者，究不知為何物？或名為海馬，亦非也。海上事略：康熙癸亥四月，彭島忽見鱷魚，長丈許，有四足，身上鱗甲火炎，從海登陸；百姓見而異之，以冥鈔金鼓送之下水。越三日，仍乘夜登山，死於民間廚下。按鄭成功起兵，荼毒濱海，民間患之；有問善知識云：「此何孽，肆毒若是」？答曰：「乃東海長鯨也」！問何時而滅，曰：「歸東即逝」！凡成功所犯之處，如南京、溫、臺並及臺灣，舟至海水為之暴漲。順治辛丑攻臺灣紅毛，先望見一人冠帶騎鯨，從鹿耳門而入；隨後，成功諸舟由是港進。癸卯，成功未疾時，轄下夢見前導稱成功至，視之，乃鯨首冠帶乘馬，由鯤身東入於海外；未幾成功病卒，正符「歸東即逝」之語；則其子若孫皆鯨種也。今鱷魚登岸而死，識者知其兆不佳。至六月，彭師戰敗歸誠，亦應登山結果之兆焉。康熙辛丑五月二十八日，大雨如注，六月六日始晴；山摧川溢，溪澗閼塞，田園沙壓。瀨口有大牛，冒雨奔騰，下岸入水；過三鯤身登陸，由鎮城從柴橋頭入海，向大港而出。小艇追之，不及而還。此不知為鱷、為鯨、為水牛，或兆鴨母之亂，旋即殲滅乎？

偽鄭附略
『紅夷犯順，鄭芝龍攻擊大擔，偵知夷分泊彭湖，設計勒捕，焚夾板一隻，擒酋七名。後直抵料羅，麾令參將陳鵬等首衝夷陣，生擒奠長。因用牽扯焚燒之法，會同副總高應岳、遊擊張永產、彭湖遊兵遊擊王尚忠等夾擊，焚大夾板五隻、賊小船五十餘隻，生擒偽夷王呷咇嘽吧哇一名。前後計擒賊眾百餘名，斬級二十顆，焚溺以千計。此從來未見之死戰，亦從來未見之奇捷。又云芝龍渾身是膽，屢建奇功；海上之旌旗指顧，不啻摧枯而拉朽』（按閩摘略）。按此在崇禎六年。志云：天啟元年，東洋甲螺顏思齊與鄭芝龍引倭據臺；施琅請留臺灣疏：崇禎元年，芝龍就撫，將臺地稅與紅毛，為互市之所；此正在就撫之後。

『鄭芝龍，泉郡南安人。明季，與劉香老嘯聚海上；既而投誠，授遊擊將軍。順治乙酉，分兵南下，芝龍以兵降。鄭成功，芝龍庶長子也（小字森舍）。時年十七，為諸生。方衣單絺，閒步階前，聞父降，咨嗟太息。掉小舟，至廈門隔港之古浪嶼，招集數百人。方苦無資，適有賈舶自日本來，二僕在焉；資近十萬，成功悉以其資募兵制械，從者日眾，竟踞金、廈門。內地港澳，悉設舟師，登陸為寨，搤守水口。又遍布腹心於內地，事無巨細，皆得早聞為備；故以咫尺地與大兵拒守三十餘年。我朝嚴禁通洋，片板不得入海；而商賈壟斷，厚賂守口官兵，潛通鄭氏以達廈門，然後通販各國。凡中國各貨，海外皆仰資鄭氏。於是通洋之利，惟鄭氏獨操之，財用益饒』。『日本最富強，聞鄭氏兵精，頗憚之。又成功為日本婦所出，有求必與，故府藏日盈。自傳位子經，適當耿逆叛亂，與鄭失好；耿兵方圖內向，鄭兵即躡其後。已據閩之興、漳、泉、汀、粵之潮、惠七郡，養兵之用，悉資臺灣。自此府藏虛耗，敗歸之後，不可為矣』。『成功蓄志內侵，造戰艦三千餘艘。順治十三年，窺江南，過浙之東甌，泊舟三日，連檣八十里。至江南羊山，山神嗜羊，海舶過者必置一生羊，日久畜息，不可數計。鄭氏戰艦泊山下，將士競取羊為食。大風驟至，人船傷損什之七、八。十六年，復大舉入寇，襲京口，犯江甯』。『成功重操練，舳艫陳列，進退以法；將士在驚濤駭浪中，無異平地，跳躑上下，趫捷如飛。將帥謁見，甲冑僅蔽身首，下體多跣足不褌；有以靴履見者，必遭斥罵。凡海岸多淤泥陷沙，惟跣足得免沾滯，往來便捷』。『閩督陳景駐師漳郡，力圖進剿，鄭氏沿海拒守。有門子李文忠，素機警，為景親信，實陰通鄭氏。一日，夜入制府臥內，刺其首；並竊令箭出南門，稱有軍機，無敢詰者。以首獻成功，成功惡其弒主，薄與一官，不滿所望；歲餘以他事斬之』。『龍碩者，大銅砲也。成功泊舟粵海中，見水底有光上騰，數日不滅；使善泅者入海，見兩銅砲浮游往來，命多人持巨緪出之。一化龍去，一縛出，斑駁陸離，光豔炫目，較紅衣砲不加大，而受藥獨多。先投小鐵丸斗許，乃入大彈；所至糜爛。成功行師，必載與俱。龍碩有前知，利即數人曳之不知重，否則百人挽之不動；以卜戰勝，莫不驗。康熙十八年，劉國軒將攻泉郡，龍碩不肯行，強舁之往；及發，又不然。國軒怒杖之，一發炸烈如粉，傷者甚眾』（偽鄭逸事）。

鄭成功攻取紅毛，改臺灣為東都；鄭經自銅山入臺，改東都為東甯省。

䦖𨳺，鄭國城門名；偽鄭據紅毛城，因取以名內城之門。

『順治十六年，鄭成功大舉入寇。七月抵焦山，進據瓜州；趨鎮江，直薄金陵。八月，至觀音門。我師以步卒搗其中堅，而以騎兵繞山後出其背，前後夾擊；成功大敗。十七年五月，世祖命將軍達素、總督李奉泰率兵大𢯱兩島（廈門、金門）。十八年，議取臺灣。三月，成功泊彭湖，次鹿耳門，紅夷大驚；成功引兵登陸，克赤嵌城。十二月，圍王城不下，成功乃使人告之曰：「此地乃先人故物，今我所欲得者地耳；餘悉以歸爾」。荷蘭乃降。康熙元年，成功卒。二年，天子銳意南征，遣人約紅夷合兵攻島；大兵入，兩島之賊爛焉』（三藩紀事）。

『康熙庚申十月，偽鄭毀雞籠城。雞籠系海嶼，隸臺灣北山，居澹水上游；其澳堪泊百餘艘。先時，呂宋化人裔占據此城，與土番貿易；因出米稀少，遠餽不給，棄去。後紅毛及鄭國姓據臺灣，皆不守。癸卯，總督李奉泰召紅毛合攻兩島，約復臺灣後許貢，就閩省交商。紅毛於乙巳年重修雞籠城，圖復臺灣。丙午，鄭經令勇衛黃安督水陸諸軍進攻，偽鎮林鳳戰死；紅毛慮無外援，隨棄去。至是，有傳我師欲從北飛渡；恐踞此城，乃遣右武衛北哨密令督兵將城拆毀。辛酉，令偽鎮何祐等北汛雞籠；驅兵負土，就舊址砌築；並於大山別立老營，以為犄角。兵士疲勞，兼時值炎天，居處磺地，手足斷爛，不可勝計。偽鄭無定謀，猶如兒戲。雞籠一城，始也毀而棄之，繼也築而守之；模梭之見，徒苦生靈耳』（海上事略）。

『明時，原住彭湖百姓五、六千人，原住臺灣二、三萬人，俱耕漁為生。順治十八年，鄭成功帶內地水陸偽官兵弁男女計三萬有奇。康熙三年間，鄭經復帶內地偽官兵弁男女約六、七千人。賊中無家者十五、六』（靖海紀）。

『天下一統，胡為一鄭經殘孽盤踞絕島，而折五省邊海地方畫為界外，以避其患？自古帝王致治，得一土則守一土；安可以既得之封疆，而復割棄？況東南膏腴田園及所產魚鹽，最為財賦之藪，可資中國之潤；不可以西北長城、塞外風土為比。儻不討平臺灣，匪特賦稅缺減，民困日蹙，即防邊若永為定制，錢糧動費加倍。又邊防持久，萬一懼罪弁兵及冒死窮民以為逋逃之窟，遺害叵測！且鄭成功有十子，遲之數年長成；假有一、二機覺才能，收拾黨類，結連外國，聯絡土番，羽翼復長，終為後患』。『督臣姚啟聖調兵制器，獎勵士卒，精敏整暇，咄嗟立辦，捐造船隻，無所不備，矢志滅賊，非臣所能及。惟是生長北方，雖有經緯全才，汪洋巨浪中恐非所長。臣謂督臣宜駐廈門，居中節制，別有調遣；臣得專統前進，行間將士知有督臣後趲糧運策應，則壯志勝於數萬甲兵。今若與巨偕行，征糧何以催趲？封疆何有仰賴？安內攘外，非督臣斷難彈壓緩急。所有督臣題定功罪賞格，俾臣循例而行，則大小將士咸皆懍遵』（施壯襄疏略）。

癸亥，我師議取臺灣；鄭克塽將偽鎮營兵官眷口監羈紅毛、赤嵌二城，堅其死戰。

偽延平王鄭克塽、偽侯劉國軒差偽禮官鄭平英、偽賓客司林惟榮等齎表請降。表云：「臣祖成功，篳路以闢東土；臣父經，韎韋而雜文身；甯敢負固重險，自擬夜郎；抑亦保全遺黎，孤栖海角而已。乃者，舳艫西下，自揣履蹈之獲愆；念此氣血東來，無非霜露之所墜。顏行何敢再逆，革心以表後誠。昔也威未見德，無怪鳥駭於虞機；今者悟已知迷，敢後麟遊於仁圃」！

癸亥七月，鄭克塽差偽兵官馮錫珪等齎降本藁到彭湖軍前，施琅差侍衛吳啟爵、筆帖式常在往臺灣看驗偽官兵薙髮。克塽復差錫珪等同啟爵、在齎降本，並繳延平王印一顆、冊一副、輔政公鄭總印一顆、武平侯劉國軒印一顆、忠誠伯馮錫範印一顆、左武衛將軍何祐印一顆；尚有招討大將軍印一顆，稱有戶口兵馬冊籍未造，暫留候繳。

琅攻取彭湖，獲紅衣大銅砲十二位，每位重四、五千觔，砲子大者二十餘觔，中者十七、八觔，次者十四、五觔；生鐵大砲二位，每位重七千餘觔，砲子三十餘觔。

雞籠城貯鐵砲，明崇禎三年鑄，兵部尚書何喬遠監造；鄭成功得之鎮江者。

『彭湖、臺灣，向屬夷島；明末迄國初，鄭寇竊據。迨鄭歸命，夷島亦入版圖，為海中島。海中島，各一方；耳無帝，目無王，古若茲，況漢唐。勝國末，鄭寇強；踞其壤，恣跳梁；乘潮汐，駕帆檣；肆侵掠，毒閩疆。皇赫怒，整斧斨；命樓船，下扶桑。寇日蹙，乃求降。陬兼澨，梯且航；置郡縣，破天荒。貢皮幣，賦蔗糖。銷兵氣，日月光』（勞之辨集）。

朱逆附略
康熙辛丑六月初三日，上諭臺灣民眾：「據督臣滿保等所奏，臺灣百姓似有變動；滿保於五月初十日領兵起程。朕思爾等俱系內地之民，非賊寇之比；或為饑寒所迫，或為不肖官員剋剝，遂致一二匪類倡誘，眾人殺害，情知罪不能免，乃妄行強拒；其實與眾何涉！今若遽行征剿，朕心大有不忍；故諭總督滿保，令其暫停進兵。爾等若即就撫，自諒原爾罪；若執迷不悟，則遣大兵圍剿，俱成灰燼矣。臺灣只一海島，四面貨物俱不能到，本地所產不敷所用，祗賴閩省錢糧養生；前海賊占據六十餘年，猶且剿服，不遺餘孽，今匪類數人，又何能為！諭旨到時，即將困迫情由訴明，改惡歸正，仍皆朕之赤子。朕知此事非爾等本願，必有不得已苦情；與其坐以待斃，不如苟且偷生，因而肆行擄掠。原其致此之罪，俱在不肖官員。爾等俱系朕歷年豢養良民，朕不忍剿除，故暫停進兵。若總督、提督、總兵官統領大兵前往圍剿，爾等安能支持？此旨一到，諒必就撫，不得執迷不悟，妄自取死！特諭」。

『朱寇警報至郡，總兵歐陽凱令遊擊周應龍帶兵四百人，並調新港、目加溜灣、蕭壠、麻豆四社土番隨往。應龍傳諭：「殺賊一名賞銀三兩，殺賊目一名賞銀五兩」。土番性貪淫，殺良民四人；縱火燔民居，復斃八人；載道股栗。賊黨借兵番殺掠為辭，鼓煽村莊；由是紛紛響應，號召豎旗殺總兵，全臺陷沒』（平臺紀略）。

『周應龍駐兵楠仔坑，軍士風餐露宿，每多怨咨。羽書告急，立弔北路番為先鋒，歷處奪民衣食，掠淫漢婦，妄殺平民，概不禁制。居民遭番戕毒，各里社會立偽旗，賊勢益振。迨後府中紛紛避難，縣官出入，單騎無侍從。新港土番率眾至府，白晝劫奪，百姓群殺之，縣官不敢與聞』（臺陽運會編）。

朱一貴原名朱祖，岡山養鴨。作亂後，土人呼為鴨母帝。賊夥詭稱海中浮玉帶，為一貴造逆之符。既得郡治，一貴自稱義王，僭號永和；以道署為王府。餘孽有平臺國公、開臺將軍、鎮國將軍、內閣科部、巡街御史等偽號，散踞民屋。刼取戲場幞頭蟒服，出入八座，炫燿街市。戲衣不足，或將桌圍、椅背有綵色者披之；冠不足，或以紅綠綢，紵色布裹頭，以書籍絮甲。

變後，居民避難，絡繹海上；風恬浪靜，寸艇飛渡，不畏重洋之險。大師自六月十六日進鹿耳門，十七日下安平鎮，二十二日復府治，未及浹日奏捷。先是，童謠有云：「頭戴明帽，身穿清衣；五月永和，六月康熙」。

『先，鄭逆流毒沿海州郡，迨破金、廈兩島，賊退守臺、彭；越二年乃滅之。朱一貴為亂，未兩月便授首。二事遲速不同，何也？蓋鄭逆竊踞海上曆有年所，黨與尚多；且踞彭湖，是臺灣多一門戶，故其道主緩圖而為萬全之計。朱一貴雖號稱十餘萬賊，率系烏合之眾；時水師副將許雲度勢已不支，揮民船使歸內地，廠內戰艘未成者悉焚之，賊故不得取彭湖；又與賊將杜君英相攻殺，故其道主急攻而得制勝之術。此其所以異也。然而有同焉者。臺灣南、北、中三路皆有港門可入，中路鹿耳門最稱險要，乃前者將軍施琅誓師期諸將取鹿耳門；後者總督滿保詭稱三路并發，及期仍令齊攻鹿耳門。何也？蓋鹿耳門一入，便登安平鎮，港內戰艘均在，是已斷其出海之路矣。安平隔港即臺灣府，賊失鹿耳門，必退守七鯤身；我師由陸可以直攻其首，由水可以衡攻其腹；水陸合攻，賊必不支。府地又無城郭可守，便當引去南、北二路，黨與孤危，不過傳檄可以立定矣。此其所以同也。抑聞之，康熙癸亥年克鄭逆，舟進港時，海水乍漲；康熙辛丑年克朱一貴，舟進港時，海水亦乍漲；前後若合符節；蓋由聖人在上，海若效順，王師所指，神靈呵護，理固然耳。然在臣子效命，必求萬全；老將行師，自有授受：所以閉門造車、出門合轍者，此中蓋有機焉。夫機有二義：一曰機謀之機，謀則至精至確，故其機不可失，而後一舉有必勝之方略；一曰機緘之機，緘則至慎至密，故其機不可露，而後百發有百效之韜鈐。況臺灣為海疆最要地，用兵乃國家之機事，持籌者使將士奉令以往、成功而退可矣，而不必使明其故者，蓋有深意在也』（平臺異同）。

『島嶼之在外海者，皆荒煙草樹、魚龍窟宅，盜安所憑？在內海者，則汛防星列碁布，稍有見聞，便行擒捕，盜無由伏。惟臺灣一區，沃壤千里，人眾百萬，五穀狼藉，貨物畢充；近海諸郡，皆資臺灣所產。且地盡東南之表，則生番隔絕；港有沙石之阻，則門戶據險。至於重洋遠隔，風信難定，所以前代狡賊，踞此為雄；後奪之紅毛，又奪之鄭成功，閩粵之害，惟此數為盜藪耳。康熙六十年間，朱一貴復倡為亂，是雖太平至治之時，而一、二奸民虣夫猶不忘亂心如此也。然則治之當如何？無事之日，責在賢良之司、老成之帥，熟識風土，體察人情，愛民肅兵，培植元氣，安不忘危，弭亂未萌。萬一有事，法宜急平，毋使滋蔓；蓋乘其羽翼未大張，根本未甚固，則易為力，此其機不可失者也。然要必其熟識於臺、彭之形勢，三十六島之灣澳，南、北、中路之港門，風雲妙合之天時，番民、莊社之情形，與夫用兵機宜，素講其理而親其事者，然後可任以大權，而功立成。至於輸餉饋糧以及舟艦甲仗，咄嗟立辦；選將行師，一呼立應；使內地不擾而軍務畢集，人事先定而天時可計，此其責惟在於大府之平時留心，斯臨事調遣裕如耳』（理臺末議）。

八月十三日夜，臺灣颶風大作，倒壞衙署、倉廒、民房，傷損船隻、人民田禾。上召入九卿、詹事、科道面諭：「臺灣颶風大作，官兵商民傷損甚多，朕心甚為不忍！前朱一貴等謀反，大兵進剿，殺戮已多；今又遭風災！書云：「大兵之後，必有凶年地方」；茲言信然。總因臺灣地方官平日但知肥己，剋剝小民，激變人心，聚眾叛逆；及大兵進剿，征戰殺戮，上干天和，颱颶陡發，倒塌房屋，淹沒船隻，傷損人民；此皆不肖有司貪殘所致！今宜速行賑卹，以慰臺民」。九卿議照保安沙城地震散賑之例，倒房一間銀一兩，壓死大口一口銀二兩，小口一口銀七錢五分；被風傷船壓死兵丁應照出兵病故官兵每名賞銀五兩，給伊等妻子。臺灣縣倒厝五千八百八十一間，壓死男婦大小三十八口，共賑銀五千九百四十四兩五錢；鳳山縣倒厝三千三百六十五間，壓死男婦大小二十九口，共賑銀三千四百十九兩二錢五分；諸羅縣倒厝一千四百四十二間，壓死男婦大小八口，共賑銀一千四百五十六兩七錢五分；各營壓死兵丁一百二十名，共賞銀六百兩。又敕下蠲免三縣六十年額征民番銀二萬二千二百十五兩四錢零、粟十三萬八千九百五十二石六斗零。被災民番，大口給粟二斗、小口給粟一斗。臺灣縣民五千五十八口，共賑粟九百三十七石五斗；鳳山縣民番八千八百六十七口，共賑粟一千四百八十七石六斗半；諸羅縣民番八千五百六十六口，共賑粟一千三百六十五石三斗。

漳浦諸生藍鼎元著有東征集、平臺紀略，諸羅教諭蔡芳有平臺始末，同安黃耀炯有靖臺實錄，言之詳矣。漳浦明經陳夢林鹿耳門即事八首並自注，附錄於左：「征颿搖曳海無波，回首滄桑一擲梭。前後三從此地入，安危幾度險中過。頑民革面干戈戢，諸將承恩節鉞多。獨有書生仍故我，白頭杖策待如何」！「東港由來各一天，興朝覆載獨無偏。地袤南北二千里，人樂耕漁四十年。習染漸澆爭靡麗，民風尚力雜機權。當時載筆空愁思，滿目煙花正斗妍」。「地震民訛桐不華（庚子春，有高永壽者詣帥府自首云：至琅嶠，一人乘筏，引入山後大澳中，船隻甲仗甚盛，中渠帥一人名朱一貴云云。鎮道以為妖言，杖枷於市。辛丑，群賊陷郡治，議所立，因以朱祖冒一貴名。賊平，遣人入瑯嶠，遍覓並無其處，亦異事也。是年冬十一月，地大震。臺多莿桐，辛丑春闔郡無一華者。有妖僧異服，倡言大難將至，門書「帝令」二字則免。僧即賊黨也。賊平，僧伏誅。），處堂燕雀自喧譁。無端半夜風塵起，幾處平明旌旆遮。牧豎橫篙穿赤甲（時官軍寡弱，賊眾至數萬，多以竹篙為槍），將軍戰血幔黃沙（副將許雲、參將羅萬倉、遊擊遊崇功、守備胡忠義、馬定國、千總陳元、蔣子龍、林文煌、趙奇奉、把總林富、林彥、石琳俱戰死；把總李茂吉不屈，罵賊死）。傳聞最是游公壯，登岸飄然不顧家」（四月廿九日，崇功自笨港巡哨還，入鹿耳門，官眷有下船者。崇功頓足曰，官者，兵民之望，官眷下船，則兵民心散，大事去矣！時賊已逼郡，亟登岸。婿蔡姓者叩馬固請，願一過家門，區處眷屬。崇功厲聲曰：吾此身朝廷所有，今日那知有家！躍馬麾眾竟去。前後連戰，凡手刃數十百人。崇功既殉，蔡亦赴海死。）「萬頃洪濤沙線瀠，參差竹樹亦干城。非關群盜全無策，漫說元戎有勝兵；風自西來知順逆，船從淺入任縱橫；潮頭頃刻高尋丈，天佑皇圖孰與爭」（六月十六日亭午，西風大作，潮長六、七尺，戰艦鴈行齊入鹿耳門，遂克安平）！「沙磧甘泉信有神，廟謨宏遠古無倫。鯤身合戰齊群力，西港分奇仗虎臣（十七、十九日，賊犯鯤身，殊死戰，我兵大破之。廿二日，總督藍廷珍率林亮、魏大猷等分兵由西港仔登岸，賊大敗，長驅至郡，諸路兵合，遂克郡治）。草竊頓消冰見晛，天兵到處雨清塵。等閒一月全臺定，何似有苗格七旬」。「刀劫火輪萬象凋，黑風紅雨又漂搖（八月十三夜，颶風發屋拔木，大雨如注；昏黑中紅點飄颺，夾雨紛飛。漏盡，風雨乃止。民居倒塌無數，營帳船隻十無一存，死傷者千有餘人）。纔看肆赦銜丹鳳，忽聽蠲租下九霄。瘡病人扶村灶冷，拊循力盡長官惟（時死傷載道。次年春夏間，米價騰湧，文武官廚一日兩粥；平糶散賑，戴星出入。至秋，人心乃定）！轉移薄俗從今日，只在先皇十六條」。「絕島重洋古穢墟，棄留曾費幾躊躇！原資保障安封內，甯屑刀錐增幣餘。亂後賦須仍舊額，法寬農好治新畬。眼看磽確草萊盡，尺寸何當軍國儲」。「南從虎尾北雞籠，建邑當年議頗同（壬寅，詔允巡使請，於半線增設彰化縣）。地逼諸番宜扼吭，址因故鎮更稱雄。天心悔禍民更始，帝德昭明日在東（巡使奏釋餘黨，從之）。寄語王官好著意，無忘前事曠天工」。

康熙六十一年七月，余奏請勒緝餘孽、寬免株連疏略云：「臣聞得朱一貴餘孽王忠、劉育等逃匿內山，不時出沒。本年四月初九日夜，殺竹仔腳塘兵。鎮臣藍廷珍遣弁追捕，於五月初三等日獲賊林干、林榮、朱崑生等，供王忠等先於四月內欲到三林港偷船出海，因無船隻，退入得寶寮；今又至內山清水寮潛伏。鎮臣令弁兵𢯱緝未獲，將空房燒毀。臣竊思內山南北兩路相通，水陸隘口甚多，賊奔竄不常，弁兵防禦稍疏，即受其害；若不竭力𢯱捕，終為臺郡之患。查凡承緝賊犯，原有定例，今已逾一年，尚無蹤跡；伏祈皇上敕部，嚴勒限期緝拿，限滿無獲，從重處分。文武官弁內有能設法擒獲者，即從優議敘。庶人人鼓舞，協力同心，爭相𢯱捕，王忠等指日可擒。再朱一貴作亂時，令民割辮以為記認，其中或被奸匪倡誘，或被抑勒脅從。去年聖諭，明如日月，聞宣布之後，士民俱慶更生。自首惡既誅，緝獲餘孽解赴省城審訊，陸續供扳之人，不時拿解，牽連不己，人心時懷驚懼！仰請聖主施寬大宏恩，敕下督撫，將拿獲真犯審明正法，其餘免其株連；曉諭黎庶，予以維新；則大法既昭，而海疆小民安居樂業，永戴皇仁世世矣」。敕部議行。雍正元年四月十五日，千總何免在鳳山林拿獲王忠並劉富生、陳郡等三名。余隨具摺將報獲逸賊日期奏聞；超擢何勉北路營參將，世襲拖沙喇哈番。

『臺灣始入版圖，為五方雜處之區，而閩粵之人尤多。先時鄭逆竊踞海上，開墾十無二三。迨鄭逆平後，招徠墾田報賦；終將軍施琅之世，嚴禁粵中惠、潮之民，不許渡臺。蓋惡惠、潮之地素為海盜淵藪，而積習未忘也。琅歿，漸弛其禁，惠、潮民乃得越渡。雖在臺地者，閩人與粵人適均，而閩多散處，粵恆萃居，其勢常不敵也。康熙辛丑，朱一貴為亂，始事謀自南路，粵莊中繼。我師破入安平，甫渡府治，南路粵莊則率眾先迎，稱為義民。粵莊在臺，能為功首，亦為罪魁。今始事謀亂者既已伏誅，則義民中或可分別錄用，以褒向義；加以嚴行保甲，勤宣聖諭，使食毛踐土之眾，一其耳目，齊其心志，則粵民皆良民也！何以禁為？故曰，聖王不易而化』（理臺末議）。

南路澹水三十三莊，皆粵民墾耕。辛丑變後，客民（閩人呼粵人曰客仔）與閩人不相和協。再功加外委，數至盈千，奸良莫辨；習拳勇，喜格斗，倚恃護符，以武斷於鄉曲。保正里長，非粵人不得承充；而庇惡掩非，率徇隱不報。余時飭所司調劑而檢察之，報滿擬陳請將外委多人分發閩、廣，各標營差操能者授以職，不堪委用者斥還本籍；不惟可清冒濫，亦以殺其勢也。尋被誣就質於杭，不果。