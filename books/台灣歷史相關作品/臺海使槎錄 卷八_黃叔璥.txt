臺海使槎錄
作者：黃叔璥
1722-1737年
--
卷八 番俗雜記
生番
『諸羅鳳山番，有土番、野番之別。野番在深山中，疊嶂如屏，連峰插漢；深林密箐，仰不見天；棘刺藤蘿，舉足觸礙；蓋自洪荒以來，斧觔所未入。野番巢居穴處，血飲毛茹，種類實繁。其升高陟巔、越箐度莽之捷，可以追驚猿、逐駭獸。平地諸番恆畏之，無敢入其境。客冬有賴科者，欲通山東土番，與七人為侶，晝伏夜行；從野番中越度萬山，竟達東面。東番導遊各社，禾黍芃芃，比戶殷富；謂苦野番間阻，不得與山西通，欲約西番夾擊之。又曰：寄語長官，若能以兵相助，則山東萬人鑿山通道，東西一家，共輸貢賦，為天朝民矣。有當事者能持其議，與東番約期夾擊，剿撫並施，烈澤焚山，夷其險阻，則數年後未必不變荊棘為坦途，而化盤瓠𤏡筰為良民也。』〈《稗海紀遊》〉

『諸羅山以上，皆在深溪峻嶺之間。惟知採捕獐鹿，聽商貿易，鮮食衣毛，所異於禽獸者幾希矣！番之性雖剛而很；但見小而善疑，故無非分之求。其技善奔走，穿藤攀棘，捷於猿猱。所用之器，鏢槍最利，竹弓竹箭雖不甚競，而射飛逐走，發無不中。儻使稍有知識，偶或蠢動，亦非易制之眾也。』〈《諸羅雜識》〉

『臺灣生番，素喜為亂；苟有不足，則出山屠殺商民。然撫此類也，若專以威，則難搗其穴；或柔以惠，則難飽其貪。要當示之以威武，懷之以德意，駕馭有術，不敢背叛。且各社自樹其黨，不相統轄，力分則薄，較易繩束。又其俗尚殺人，以為武勇；所屠人頭，挖去皮肉，煮去脂膏，塗以金色，藏諸高閣，以多較勝，稱為豪俠云。』〈《海上事略》〉

熟番
『平地近番，不識不知，無求無欲，日遊於葛天、無懷之世，有擊壤、鼓腹之遺風。往來市中，狀貌無甚異；惟兩目坳深，瞪視似稍別。其語多作都盧嘓轆聲；呼酒曰打喇酥，煙曰篤木固。相傳元人滅金，金人有浮海避元者，為颶風飄至，各擇所居，耕鑿自贍；數世之後，忘其所自，而語則未嘗改。終歲不知春夏，老死不知年歲。有金錢無所用，故不知蓄積。秋成納稼，計終歲所食有餘，則盡付曲糱。無男女皆嘗酒噹屋必自構，衣必自織。績麻為網，屈竹為弓，以獵以漁，罔非自為而用之。腰間一刃，凡所成造，皆出於此。惟陶冶不能自為。得鐵則取澗中兩石自槌之，久亦成器。社推一、二人為土官，非滇廣徵賦稅、操殺奪、擁兵自衛者比。』〈《稗海紀遊》〉

『土番非如雲、貴之貓、獠、猺、獞，各分種類聚族而居者也。社之大者，不過一、二百丁；社之小者，止有二、三十丁。見在各社，有正、副土官，以統攝番眾；然亦文項蒙頭，無分體統：考其實，即內地里長、保長之役耳。』〈《東甯政事集》〉

社商
『紅毛始踞時，平地土官悉受約束；犯法殺人者，剿滅無孑遺。鄭氏繼至，立法尤嚴；誅夷不遺赤子，並田疇廬舍廢之。諸番謂：鄭氏來，紅毛畏逃；今鄭氏又剿滅，帝真天威矣。故其人既愚，又甚畏法。郡縣有財力者，認辦社課，名曰社商。社商又委通事、夥長輩，使居社中。凡番一粒一毫，皆有籍稽之。射得麋鹿，盡取其肉為脯，並取其皮；二者輸賦有餘。然脧削無厭，祖所有不異己物。平時事無巨細，悉呼男婦孩稚供役；且納番婦為妻妾，有求必與，有過必撻，而番人不甚怨之。苟能化以禮義，風以詩書，教以蓄有備無之道，制以衣服、飲食、冠婚、喪祭之禮，遠在百年、近則三十年，將見風俗改觀，率循禮教，甯與中國之民有異乎！余謂欲化番人，必如唐韋皋、宋張詠之治蜀，久任數十年，不責旦暮之效然後可。噫！蓋亦難言矣！然又有暗阻潛撓於中者，則社棍是也。謀長、夥長、通事熟識番情，復解番語，父死子繼，流毒無已。社商有虧折耗費，此輩坐享其利。社商率一、二歲更易，此輩雖死不移。利番人之愚，又欲番人之貧；愚則攫奪惟意，貧則力不敢抗。即有以冤訴者，番語味離不能達情，通事顛倒以對，番人反受呵譴。是舉世所當哀矜者，莫番若矣！乃以其異類，且歧視之；見其無衣，曰是不知寒；見其雨行露宿，曰彼不致疾；見其負重馳遠，曰若本耐勞。噫！若亦人也！馬不宿馳，牛無偏駕，否則致疾；牛馬且然，而況於人乎！抑知彼苟多帛，亦重綈矣，寒胡為哉！彼苟無事，亦安居矣，暴露胡為哉！彼苟免力役，亦暇且逸矣，奔走負戴胡為哉！異其人，何必異其性。』〈《稗海紀遊》〉

社餉
『贌社之稅，在紅夷即有之。其法每年五月初二日，主計諸官集於公所；願贌眾商，亦至其地。將各社港餉銀之數，高呼於上，商人願認則報名承應；不應者減其數而再呼，至有人承應而止。隨即取商人姓名及所認餉額書之於冊，取具街市鋪戶保領。就商徵收，分為四季。商人既認之後，率其夥伴至社貿易。凡番之所有，與番之所需，皆出於商人之手；外此無敢買，亦無敢賣。雖可裕餉，實未免於累商也』。『臺灣南北番社，以捕鹿為業。贌社之商，以貨物與番民貿易；肉則作脯發賣，皮則交官折餉。日本之人多用皮以為衣服、包裹及牆壁之飾，歲必需之；紅夷以來，即以鹿皮興販。有𨢷皮、有牯皮、有母皮、有獐皮、有末皮；麖皮大而重，鄭氏照觔給價；其下四種，俱按大小分價貴賤。一年所得，亦無定數。偽冊所云，捕鹿多則皮張多，捕鹿少則皮張少；蓋以鹿生山谷，採捕不能預計也。』〈《諸羅雜識》〉

『交納鹿皮，自紅毛以來，即為成例。收皮之數，每年不過五萬張，或曰萬餘張。牯皮、母皮、末皮、麖皮、𨢷皮，分為五等，大小兼收。偽冊報部，並未有止用大鹿皮及山馬皮之說。』〈《東甯政事集》〉

『番俗醇樸，太古之遺。一自居民雜沓，強者欺番，視番為俎上之肉；弱者媚番，導番為升木之猱；地方隱憂，莫甚於此。社餉一項，鳳山下澹水八社番米，在偽鄭原數五千九百三十三石八斗，蕩平後酌減為四千六百四十五石三斗。諸羅社餉共七千七百八兩零，未邀裁減。從前猶可支持，以地皆番有，出產原多；自比年以來，流亡日集，以有定之疆土，處日益之流民，累月經年，日事侵削。向為番民鹿場麻地，今為業戶請墾，或為流寓佔耕，番民世守之業，竟不能存什一於千百。且開臺來，每年維正之供七千八百餘金，花紅八千餘金，官令採買麻石又四千餘金，放行社鹽又二千餘金，總計一歲所出共二萬餘金；中間通事、頭家假公濟私，何啻數倍。土番膏血有幾，雖欲不窮得乎？今一切陋弊，革盡無餘；而正供應作何酌征，以蘇番黎之苦！』〈《周鍾瑄上滿總制書》〉

捕鹿
鹿場多荒草，高丈餘，一望不知其極。逐鹿因風所向，三面縱火焚燒，前留一面；各番負弓矢、持鏢槊，俟其奔逸，圍繞擒殺。漢人有私往場中捕鹿者，被獲，用竹桿將兩手平縛，鳴官究治，謂為誤餉；相識者，面或不言，暗伏鏢箭以射之。若雉兔，則不禁也。

番役
凡長吏將弁遠出，番為肩輿；行笥袱被，皆其所任；疲於奔命久矣，曾為嚴止。余巡視南北兩路，概不令任諸力役。惟過澹水、虎尾、大肚，溪深水漲，用五、六人擎扶筍輿，犒以錢煙；假宿社寮，及兵弁輿從栖止處，悉酬以煙布；諸番歎甚，謂為從來未有。間以所食物予番，則歡然盡飽。問何故跣足？曰：非樂此，特無履耳。可見人性皆同。

土官饋獻
新官蒞任，各社土官瞻謁，例有饋獻；率皆通事、書記醵金承辦，羊、豕、餓、鴨，惠泉包酒，從中侵漁，不止加倍。余初抵臺時，正值農忙，兼值溪漲，往來僕僕，必致廢時失業，檄行鳳、諸二縣，禁止派勒赴府，呈送禮物；通事輩無可生發，亦不慫惥其來也。

番界
內山生番，野性難馴，焚廬殺人，視為故常；其實啟釁多由漢人。如業主管事輩利在開墾，不論生番、熟番，越界侵佔，不奪不饜；復勾引夥黨，入山搭寮，見番弋取鹿麂，往往竊為己有，以故多遭殺戮。又或小民深入內山，抽藤鋸板，為其所害者亦有之。康熙六十一年，官斯土者，議凡逼近生番處所相去數十里或十餘里，豎石以限之；越入者有禁。鳳山八社，皆通傀儡生番。放䌇社外之大武、力力、枋寮口、埔薑林、六根、茄藤社外之糞箕湖、東岸莊、力力社外之崙仔頂、四塊厝、加泵社口、下澹水社外之舊檳榔林莊、新東勢莊、上澹水社外之新檳榔林莊、柚仔林、阿猴社外之揭陽崙、柯坷林、搭樓社外之大武崙、內卓佳莊、武洛社外之大澤機溪口，俱立石為界。自加六堂以上至瑯嶠，亦為嚴禁。諸羅羅漢門之九荊林、澹水溪墘〈（墘或“墈”字之訛）〉、大武壠之南仔仙溪墘、茄茇社山後哆囉嘓之九重溪、老古崎、土地公崎、下加冬之大溪頭、諸羅山之埔薑林、白望埔、大武巒埔、盧麻產內埔、打貓之牛屎阬口、葉仔阬口、中阬仔口、梅仔坑山、他里霧之麻園山腳、庵古坑口、斗六門之小尖山腳、外相觸溪口、東螺之牛相觸山、大里善山、大武郡之山前及內莊山、半線之投拺溪墘、貓霧拺之張鎮莊、崩山之南日山腳、吞霄、後壠、貓里各山下及合歡路頭、竹塹之斗罩山腳、澹水之大山頂、山前並石頭溪、峰仔嶼社口，亦俱立石為界。由雞籠沿山後山朝社、蛤仔難、直加宣、卑南覓，民人耕種樵採，所不及往來者鮮矣。

吞霄澹水之亂
康熙己巳二月，吞霄通事黃申徵派無虛日，社番苦之。會番捕鹿，申約先納錢米而後許出。土官卓個、卓霧、亞生等大噪，殺申及其夥十餘人。參將常泰進剿，以新港、蕭壠、麻豆、目加溜灣四社番為前部，死傷甚眾；復遣岸里番繞出吞霄山後夾擊，設伏殺之。五月，澹水土官冰冷率眾射殺主賬金賢；及與賢善者，盡殺之；與個、霧等通。水師把總〈（失其名）〉誘而執之。

吞霄去半線百里，夾倒旗、太平二山之間；路通內山，有險可恃。昔年防汛，止於牛罵，隔吞霄六十餘里；故卓個、卓霧等敢於為亂。

冰冷為官兵圍急，全社竄伏山上；削竹為籤，以溺浸之，火炙數次，堅黑如鐵，遍插於山，人不能前。後為把總誘執，駢斬其首，屍游各社；有請乞免游者，謂番頭過社，則一社皆瘟。後將冰冷梟示，澹水海岸諸番遠望迂道而行，並不敢履其境。

馭番
『生番殺人，臺中常事。此輩雖有人形，全無人理；穿林飛箐，如鳥獸猿猴；撫之不能，剿之不忍，則亦末如之何矣！惟有於出沒要隘必經之途，遊巡設伏，大張砲火，虛示軍威，使彼畏懼而不敢出耳。然此皆由於地廣人稀，不辟不聚之故；不盡由侵擾而然。蓋生番所行之處，必林木叢茂、荊榛蕪穢，可以藏身；遇田園平埔，則縮首而返，不敢過。其殺人割截首級，烹剝去皮肉，飾髑髏以金，誇耀其眾；眾遂推為雄長。野性固然，設法防閒，或可稍為斂戢，究未有長策也。然則將何以治之？曰：以殺止殺，以番和番；征之使畏，撫之使順，辟其土而聚我民焉，害將自息。久之生番化熟，又久之為戶口貢賦之區矣。』〈《東征集》〉

『臺灣歸化土番散處村落，或數十家為一社，或百十家為一社。社各有通事，聽其指使。所居環植竻竹。社立一公所，名曰公廨，有事則集。耕斂僅給家食，不留餘蓄；日事佃獵，取麋鹿獐麂為生。其俗男女同川而浴。未婚娶者夜宿公廨。男女答歌相慕悅而後為夫婦，拔去前齒。齒皆染黑，傳所謂黑齒、雕題者乎？性好勇尚力，所習強弩、鐵鏢、短刀，別無長刃、利戟、藤牌、鳥槍之具。或與鄰社相惡，稱兵率眾，群然鬨鬪，然未嘗有步伐止齊之規。鬪罷散去，或依密林，或伏莽草，伺奇零者擒而殺之；所得頭顱，攜歸社內，受眾稱賀。漆其頭懸掛室內，以數多者稱為雄長。要其戰爭，長於埋伏掩襲之謀，利於巉岩草樹之區，便於風雨冥晦之候；若驅之於平坂曠野之地，則其技立窮。且可以制其死命者有二：其地依山，並不產鹽，斷絕其鹽，彼將搖尾求食矣，一也；春夏之際，其地雨多而露濃，故一望蓊蘙，至隆冬之日，則一炬可盡，彼將鳥獸散矣，二也。夫生之殺之，其權在於我，土番豈能為吾患乎！若利其有而資之以鹽，任社商剝剋而不之禁，令鑿齒之倫，鋌而走險，乃復不察地勢、審利害，苟且動眾，而曰土番能戰也，豈不謬哉！大凡土番雖稱殊悍，而頗近信；儻招之以義，撫之以恩，明賞罰、善駕馭以導之，吾見耕者、獵者安於社，敬事赴公者服於途，其風猶可近古也。』〈《理臺末議》〉

社番不通漢語，納餉辦差皆通事為之承理。而奸棍以番為可欺，視其所有不異己物，藉事開銷，脧削無厭；呼男婦孩稚供役，直如奴隸，甚至略賣；或納番女為妻妾，以至番民老而無妻，各社戶口日就衰微。尤可異者，縣官到任，有更換通事名色，繳費或百兩、或數十兩不等；設一年數易其官，通事亦數易其人，此種費用名為通事所出，其實仍在社中償補。當官既經繳費，到社任意攫奪，豈復能鈐管約束！因與道府約，嗣後各社通事，俱令於各該縣居住，社中有應辦理事件，飭令前往，給以限期，不許久頓番社，以滋擾累。盜買盜娶者，除斷令離異，仍依律治之。至通事一役，如不法多事，即當責革；若謹愿無過，便可令其常充，不得藉新官更換，混行派費，違者計臟議罪。

肄業番童，拱立背誦，句讀鏗鏘，頓革咮離舊習。陳觀察大輦有司教之責，語以有能讀四子書、習一經者，復其身，給樂舞衣巾，以風厲之。癸卯夏，高太守鐸申送各社讀書番童，余勞以酒食，各給四書一冊、時憲書一帙。不惟令奉正朔，亦使知有寒暑春秋；番不記年，或可漸易也。

附題詠
裸人叢笑篇十五首〈孫元衡〉
皇威懾海若，崩角革頑凶。昔從倭鬼役，今為王者農。酋長加以冠，族類裸其躬。震驚鞭撻威，嬉戲刀劍鋒。臺郎出守羅星宿，云是大唐王與公。五十二區山百重，南極蜈蜞北雞籠，渾沌不鑿天年終。

衛囊縵靡草，䰏髽如植竿。獨竦兕廌立，兩岐羱角端。不簪亦不弁，雜卉翼以翰。謂當祝髮從甌駱，爾胡不髡能自完！

鑿囷貫竹皮括輪，象日月兮衛其身，圓景雙擔色若銀。我聞無腸之東聶耳國，趨走捧持猶捧珍；又云一耳為衾一為菌；非其苗裔強相效，嗚呼坎德胡不辰！

齒耳夫何以皓為？又奚取於漬汁而漆頤，厲骨辟穢芳其脂？墨氏毋甯悲染絲！

倒懸覆臟，如縶羵羊。織竹為笟，約肚束腸。行奔登躍，食少力強。蜂壺猿臂，逐鹿踰岡。將刀斷之，挽手上堂。為語楚宮休餓死，盍習此術媚其王！

短布無長縫，尚元戒施縞。桶裙本陋制，不異蠻犵狫。狫蠻鑿齒喪其親，爾蠻鑿齒媾其姻，雜俗殊風仁不仁！

管承鼻息颺簫音，筠亞齒隙調琴心。女兒別居椰子林，雄鳴雌和終凡禽。不顧耶孃回面哭，生男贅婦老而獨；但知生女耀門楣，高者為山下者谷。貓女膩新相鬪妍，醉歌跳舞驚鴻翩。酋長朝來易版籍，東家麻達西家仙。

接飛軼走，縱行橫施。繡肌雕腋，勇者是儀。龜文蟬翼，蒙表貫肢。背展雕鶚，胸獰豹螭。跳脫臂銲，瓔珞項披。蠢然身首犁䰰尸！

海山宜鹿，依於樸𣙙。麌麌呦呦，群行野伏。諸番即之，長鈚勁箙。毒㹪橫噬，倍於殺戮。憑藉商手賦公局，獲車既傾壑有欲。㹔犇囘食何苦辛，直朵頤於刖蹄而剖腹。

爾之生也，懸刀代弧；爾之壯也，畜犬為徒。柔筌以臥肉以餔，縱橫猛氣凌殷虞，奮狋㹜𤜜不可呼，爭先奚翅當百夫，功多齒鈍棄匪辜，日暮纍纍嗥路隅！

虎山可深入，傀儡難暫逢。不競人肉競人首，殲首委肉於豝豝。驚禽飛，駭獸走；腰下血模糊，諸番起相壽！

崩泉下澗三尺波，女兒沒水如群鵝。中官投藥山之阿，至今仙氣留雲窩。生男洗滌意非它，無攣無靡無沈痾；他日縱浪有勳業，為鯨為鯉為蛟鼉。

鼉鼓轟林人野哭，舉屍焮炙昲以燠。蠅蚋不敢侵，螻蟻漫相逐。埋骨無期雨頹屋。安置鬼牛與鬼鹿。鬼殘日夜傷幽獨！

金人竄伏來海濱，五世十世為天民。花開省識唐虞春，阡陌雜作如無人。披草戴笠，鉗口合唇；道路以目，爰契天真。華人侮之默不嗔，秫粒如豆萁如薪。

群嚼玉英粲，醽醁為氤氳。屏五齊三事，而狄康不聞。準人準口量餘粟，一榼一瓢萬事足。蚩蚩者無懷古民，白刃酣交醒觳觫。

秋日雜詩三首〈孫元衝〉
諸番多窟宅，深就瘴雲安；竹塢疑熊館，茅房結馬鞍。山荒朝獵豹，田熟夜防獾。此是羲皇上，文身似羽翰。

信此飄零眼，浮觀別異同。四時無正候，百物有奇功。版籍翻稽婦，蠻村渾賤翁。糟醨聊可啜，應笑學郫筒。

眼底天民在，熙熙共往來。忘年驚髮變，改歲待花開。即鹿群看箭，安家密咒灰。唱歌爭款客，喚取女郎回。

土番竹枝詞二十四首〈郁永河〉
生來曾不識衣衫，裸體年年耐歲寒。犢鼻也知難免俗，烏青三尺是圍闌。

文身舊俗是雕青，背上盤旋鳥翼形；一變又為文豹鞹，蛇神牛鬼共猙獰！

胸背爛斑直到腰，爭誇錯錦勝鮫綃。冰肌玉碗都文遍，只有雙蛾不解描。

番兒大耳是奇觀，少小都將兩耳鑽；截竹塞輪輪漸大，如錢如碗復如盤。

丫髻三叉似幼童，刀犬偏愛支妁火。出門又插文禽尾，陌上飄颻各鬪風。

覆額齊眉繞亂莎，不分男女似頭陀。晚來女伴臨溪浴，一隊鸕鶿漾綠波。

鑢貝雕螺各盡攻，陸離斑駁碧兼紅；番兒項下重重繞，客至疑過繡嶺宮。

銅箍鐵鐲儼刑人，鬪怪爭奇事事新。多少丹青摹變相，盡圖那得似生成。

老翁似女女如男，男女無分總一般；口角有髭皆拔盡，鬚眉都作婦人顏。

腰下人人插短刀，朝朝摩厲可吹毛；殺人屠狗般般用，纔羆樵薪又索綯。

耕田鑿井自艱辛，緩急何曾叩比鄰；構屋斫輪還結網，百工俱備一人身。

輕身趫捷似猿猱，編竹為箍束細腰；等得吹簫尋鳳侶，從今割斷伴妖嬈。

男兒待字早離娘，有子成童任遠揚；不重生男重生女，家園原不與兒郎。

女兒才到破瓜時，阿母忙為構室居；吹得鼻簫能合調，任教自擇可人兒。

只須嬌女得歡心，那見堂開孔雀屏；既得歡心纔挽手，更如鑿齒締姻盟。

亂髮鬖鬖不作緺，常將兩手自搔爬；飛達畢世無膏沐，一樣綢繆是室家。

誰道番姬巧解釀，自將生米嚼成漿；竹筒為甕床頭掛，客至開筒勸客嘗。

夫攜弓矢婦鋤耰，無褐無衣不解愁；番罽一圍聊蔽體，雨來還有鹿皮兜。

竹弓箬矢赴鹿場，射得鹿來交社商；家家婦子門前盼，飽惟餘瀝是頭腸。

莽葛元來是小舠，刳將獨木似浮瓢；月明海澨歌如沸，知是番兒夜弄潮。

種秫秋來翦入場，舉家為計一年糧；餘皆釀酒呼群輩，共罄平原十日觴。

梨園敝服已蒙茸，男女無分只尚紅；或曳朱襦或半臂，土官氣象已從容。

土番舌上掉都盧，對酒歡呼打剌酥。聞說金亡避元難，颶風吹到始謀居。

深山負險聚遊魂，一種名為傀儡番；博得頭顱當戶列，髑髏多處是豪門。

臺灣近詠〈上黃巡使藍鼎元〉
番黎素無知，渾噩近太古。隻為巧偽引，訟爭亦肆侮。睚眥動殺機，其心將莫禦。所幸弗聯屬，社社自愚魯。太上用夏變，衣冠與居處。使彼忘為番，齊民消黨羽。其次俾畏威，罔敢生乖迕。無虐無令傲，服勞安作苦。恩勝即亂階，煦噓鼠為虎。所以王道平，不為矯枉補。內山有生番，可以漸而熟。王化棄不收，狼悍若野鹿；穿箐截人首，飾金誇其族；自古以為常，近者乃更酷。我民則何辜，晨樵夕弗復。不庭宜有征，振威甯百谷；土辟聽民趨，番馴賦亦足。如何計退避，畫疆俾肆毒。附界總為戕，將避及床褥。

題同年黃玉圃番社圖〈呂謙恆〉
九重渙汗使臣知，萬里蠻荒跂踵時；耳目全開天海外，土風盡入竹枝詞。

題黃侍御番社圖〈陸榮秬〉
日麗中天萬國環，八埏風俗版圖間；誰言黑齒雕題遠，只在麟洲小水灣。

清時絕島似仙鄉，密箐深林化日長；捉罷野牛還捕鹿，閒來飽噉夜舂糧。

番社雜詠二十四首〈黃叔璥〉
絕島中華古未通，生來惟闘此身雄；獨餘一面猙獰外，人鳥樓臺刺自工。〈《文身》〉

剉竹為椽扇縛筊，空擎梁上始編茅；落成合社欣相賀，席地壺漿笑語高。〈《作室》〉

荒地欲鬆園更腴，誅茅覆草令秋枯；種時禾秸驚風雨，雜植還教薏苡扶。〈《種園》〉

小樓貯粟號禾間，剉竹編茅蓋自閒。應識名禾知本計，可專飲血事𢯱山。〈《禾間》〉

蠻娘織作亦殊勤，圓木中空槽口分；尺布可堪持北去，但令知有達戈紋。〈《晝織》〉

霜鐘雲磬韻雙清，何處村莊旋旋鳴；北客初來聽不厭，那知此是夜舂聲。〈《夜舂》〉

未負耕犁未服輈，誰教馴狎入欄收；番兒自慣無鞍馬，大武山頭捉野牛。〈《捉牛》〉

仰沫巨魚才躍波，矢無虛發巧如何！於今苦學漢人法，篤筏施罛事轉多。〈《射魚》〉

地辟年來少鹿場，焚林設阱兩堪傷；擒生翦耳如黃犢，相逐平原互鬪強。〈《捕鹿》〉

盛植檳榔覆四檐，濃陰夏月失曦炎；猱升取子飛騰過，不用如鉤長柄鐮。〈《猱採》〉

出草秋深盡夏初，刖蹄剖腹外無餘；當官已報社商革，五穀雞豚一一書。〈《社餉》〉

獸皮時出內山深，互市傳來直至今；莫道漢人曾未到，熟番有路敢探尋。〈《互市》〉

不為穴處不巢巔，布毯牢將兩樹纏；此味睡鄉人不識，不須仙蝶自翩翩。〈《樹宿》〉

社中各自置樓高，貓踏更番未覺勞；擊柝霄嚴鏢箭利，盡教鼠竊遠潛逃。〈《哨望》〉

未經牽手尚腰圍，習慣身輕走若飛；涼夜月明齊展足，羡他貓女願同歸。〈《鬪捷》〉

製琴四寸截琅玕，薄片青銅竅可彈；一種幽音承齒隙，如聞私語到更闌。〈《嘴琴》〉

配他弦索亦相宜，小孔橫將按鼻吹；引得鳳來交唱後，何殊秦女欲仙時。〈《鼻簫》〉

贅婿為兒婦是家，還憐鑿齒擦蕉花；何如高架迎歸去，偕老相期禮自嘉。〈《迎婦》〉

生兒出浴向河濱，仙氣長留冷逼人；三保當年曾到處，南洋諸國盡稱神。〈《浴兒》〉

殊風雖陋尚堪論，卹老收窮古意存；長者途逢皆卻步，朋儕相見亦寒溫。〈《讓路》〉

外沿大海內深溪，浮水葫蘆每自攜；惟有土官乘筏過，眾擎如蟻兩行齊。〈《渡溪》〉

曆書不識歲時增，月幾迴圓稻一登。鄰社招邀同報賽，竹盃席地俗相仍。〈《會飲》〉

男冠毛羽女䰐鬖，衣極鮮華酒極酣。一度齊咻金一扣，不知歌曲但喃喃。〈《賽戲》〉

紅毛舊習篆成蝸，漢塾今聞近社皆；謾說飛鴞難可化，泮林己見好音懷。〈《漢塾》