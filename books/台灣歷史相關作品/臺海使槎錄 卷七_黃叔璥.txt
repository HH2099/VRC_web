臺海使槎錄
作者：黃叔璥
1722-1737年
--
卷七 番俗六考
南路鳳山番一
上淡水〈（一名大木連）〉　下淡水〈（一名麻里麻崙）〉　阿猴　搭樓　茄藤〈（一名奢連）〉　放䌇〈（一名阿加）〉　武洛〈（一名大澤機，一名尖山仔）〉　力力

居處
屋名曰朗；築土為基，架竹為梁，葺茅為蓋，編竹為牆，織蓬為門。每築一室，眾番鳩工協成；無工師匠氏之費，無斧觔鋸鑿之煩，用刀一柄，可成眾室。正屋起脊，圈竹裹草標左右，如獸吻狀，名曰律武洛，名曰打藍，示觀美也。社四圍植竹木。貯米另為小室，名曰圭茅；或方或圓，或三五間、十餘間毗連；亦以竹草成之，基高倍於常屋。下木上簟，積榖於上，每間可容三百餘石；正供收入，遞年輪換。夜則鳴鑼巡守，雖風雨無間也。

飲食
種粳稻、黍糯、白豆、菉豆、番薯。又有香米倍長大，味醇氣馥，為飯逾二、三日香美不餲；每歲種植只供一年自食，不交易，價雖數倍不售也。歲時宴會，魚肉雞黍，每味重設。大會則用豕一，不治別具。飲酒不醉，興酣則起而歌而舞。舞無錦繡被體，或著短衣、或袒胸背，跳躍盤旋，如兒戲狀；歌無常曲，就見在景作曼聲，一人歌，群拍手而和。捕鹿除鹿臟外，筋肉悉呈土官。近番以鹿易酒。將捕鹿，先聽鳥音占吉凶。鳥色白，尾長，即蓽雀也（番曰蠻任），音宏亮，吉；微細，凶。食物餒敗生蟲，欣然食之。酒以味酸為醇。漢人至，則酌以待；歡甚，出番婦侑酒，或六七人、十餘人，各酌滿碗以進。客逐碗皆飲，眾婦歡然而退，儻前進者飲，後進者辭，遂分榮辱矣。客惟盡辭不飲為善。

衣飾
男裸全體，女露上身。自歸版圖後，女著衣裙，裹雙脛。男用鹿皮蔽體，或氈披身，名卓戈紋；青布圍腰下，即桶裙也，名鈔陰，武洛曰阿習。俱赤腳，土官有著履者。男女喜簪野花，圍繞頭上，名蛤網。插雞羽，名莫良；武洛曰伊習，力力曰馬甲奴葛，猶漢言齊整也。性好潔，冬夏男女日一浴，赤體危立，以盂水從首淋下，拭以布，或浴於溪。用鹿豕脂潤髮，名奇馬。恐髮散垂，各以青布纏頭，或以草，冬夏不除；近亦有戴帽者、剃頭編辮者。拔髭鬚，名心力其莪莪；愛少惡老，長鬚者雖少亦老，至頭白不留一鬚。每日取草擦齒，愈黑愈固。項懸螺錢，名興那。手帶銅鐲或鐵環，名圭留；力力社曰勞拔。腳帶鐵鐲，名石加來；皆以飾美，故男女並帶之。又麻達用咬根任（即薩豉宜）擊鐲鳴聲，另用鐵片繫腰間以助韻，傳送文移，行愈疾，聲愈遠；謂暮夜有惡物阻道，恃以不恐。穿耳，惟茄藤、放䌇、力力三社；或以木貫之，名勞宇。

婚嫁
不擇婚，不倩媒妁，女及笄構屋獨居，番童有意者彈嘴琴逗之。琴削竹為弓，長尺餘，以絲線為弦，一頭以薄篾折而環其瑞，承於近弰，絃末疊繫於弓面，咬其背，爪其弦，自成一音，名曰突肉。意合，女出而招之同居，曰牽手。逾月，各告於父母，以紗帕青紅布為聘（富者用紗帕，貧惟青紅布）；女父母具牲醪，會諸親以贅焉。謂子曰安六，婿亦同之。既婚，女赴男家洒掃屋舍三日，名曰烏合。此後男歸女家，同耕並作，以偕終身。夫婦反目，夫出其婦，婦離其夫；不論有無生育，均分舍內什物，各再牽手出贅。近日番女多與漢人牽手者，媒妁聘娶，文又加煩矣。

喪葬
土官故，掛藍布旛竿，鳴鑼轝屍，遍遊通社，名曰班柔少里堂敖敖，通社閉戶。尸游歸家，用板合成一盝，置屍於內；殮以平日衣服什物各半。諸親各送青藍布一丈或鹿皮一張，同什物與盝葬所臥床下，妻子遷居別室；本家及親友各酹以洒，奠畢，錮其戶歸。無論老少，仍別牽手。其子孫則胸背披藍布二片，謂之掛孝；約及期年去之。餘番有喪，悉如土官；惟不敢游屍耳。

器用
飲食用椰瓢，名奇麟；不用箸，以手攫取。近亦用粗碗，名其矢；竹箸，名甘直。灶支三木，泥以上或用石甃，名曰六難。鍋曰巴六。汲水用大葫蘆，曰大蒲崙；近亦用木桶。坐皆席地，或藉鹿皮。飲食宴會，蹲踞而食；近始製桌椅以待客，番眾仍架竹為凳，而蹲踞席地之風少減矣。衣糧多貯葫蘆內，遠出亦擔以載行衣；近行用竹筒名斗籠，貯香米飯以禦飢。又編竹為霞籃，其制圓小者容一、二斗，大者可三、四石；番無升斗，以此概米粟黍豆多寡，與北路大肚諸社同。藤籠以藤為之，有底無蓋，或方或圓，或似豬腰形，用以貯物。至弓矢鏢槊亦與北路同。刀長止尺許，或齊頭，或尖葉，函以木鞘；男婦外出，繫於腰間。以堅木為木牌，高三尺餘，闊二尺，繪畫雲鳥以蔽身。

附番歌
上淡水力田歌
咳呵呵里慢里慢那毛呵埋（此時系畊田之候），唭唹老唭描嗄咳（天今下雨）；唭吧伊加圭朗煙（及時畊種），唭麻列唭呵女門（下秧耡草）。唭描螺螺嗄連（好雨節次來了），唭麻萬列其嘻列（播田明白好來飲酒）！

下淡水頌祖歌
巴千拉呀拉呀留（請爾等坐聽）！礁眉𠷉𠷉漢連多羅我洛（論我祖先如同大魚），礁眉呵千洛呵連（凡行走必在前），呵吱媽描歪呵連刀（何等英雄）！唹嗎礁卓舉呀連呵吱嗎（如今我輩子孫不肖），無羅嗄連（如風隨舞）！巴千拉呀拉呀留（請爾等坐聽）。

阿猴頌祖歌
咳呵呵咳仔滴唹老（論我祖），振芒唭糾連（實是好漢）；礁呵留的乜乜（眾番無敵），礁留乜乜連（誰敢相爭）！

搭樓念祖被水歌
咳呵呵咳呵嗄（此繫起曲之調）！加斗寅（祖公時），嗎摶唭嘮濃（被水沖擊），搭學唭施仔捧（眾番就起）；磨葛多務根（走上山內），佳史其加顯加㗀（無有柴米），佳史唭唹嗎（也無田園），麻踏堀其搭學（眾番好艱苦）！

茄藤飲酒歌
近呵款其歪（請同來飲酒）！礁年臨萬臨萬其歪（同坐同飲），描呵那哆描呵款（不醉無歸）！代來那其歪（答曰：多謝汝）！嘻哆萬那呵款其歪（如今好去遊戲），龜描呵滿礁呵款其歪（若不同去游戲便回家去）。

放䌇種姜歌
黏黏到落其武難馬涼道毛呀覓其唹嗎（此時是三月天，好去犁園）！武朗弋礁拉老歪礁嗎嗼（不論男女老幼），免洗溫毛雅覓刀嗎林唭萬萬（同去犁園好種薑）；嗎咪唭萬萬吧唎陽午涼藹米唭唎呵（俟薑出後再來飲酒）。

武洛頌祖歌
嘻呵浩孩耶嗄（此句係起曲之調）！乜連糾（先時節），鎮唎烏留岐跌㖿（我祖先能敵傀儡），那唎平奇腰眉（聞風可畏）；鎮仔奇腰眉（如今傀儡尚懼），唭耳奄耳奄罩散嗄（不敢侵越我界）！

力力飲酒捕鹿歌
文嘮唭啞奢（來賽戲）！丹領唭漫漫（種了薑），排裏唭黎唉（去換糯米）；伊弄唭嘮力（來釀酒）！麻骨裏唭嘮力（釀成好酒），匏黍其麻因刃臨萬唭嘮力（請土官來飲酒）；媽良唭嘮力（酒足後），毛丙力唭文蘭（去捕鹿）；毛里居唭丙力（捕鹿回），文嘮唭啞奢（復來賽戲）！

附載
『土官有正副，大社五、六人，小社三、四人，各分公廨〈（管事頭目亦稱公廨）〉。有事則集眾以議。能書紅毛字者號曰教冊，掌登出入之數；削鵝毛管濡墨橫書，自左而右。由淡水入深山，番狀如猿猱，長僅三、四尺；語與外社不通，見人則升樹杪，人視之則張弓相向。』〈《鳳山志》〉

鳳山一邑，倉榖多於淡水；各社堆貯，修蓋倉廒，悉令土番繕治，已屬派累。至司納出入，有社房、有對差或經管僕役，諸番原不與聞；及遇黴𪑳，兼之猴鼠侵耗，或官吏侵盜缺少，俱責令各番賠補。從前有司總利番民蚩愚，剝削侵吞，苦累實甚。餘飭所司倉廒，祗許令土番在外協同看護；至倉內榖石及修理倉房，不得混派一粟一木，稍知警惕。

小琉球社對東港，地廣約二十餘里；久無番社，餉同瑯嶠、卑南覓，皆邑令代輸。山多林木，採薪者乘小艇登岸；水深難於維繫，將舟牽拽岸上，結寮而居。近因偵緝餘孽，所司絕其往來矣。

南路番童習漢書者，曾令背誦默寫。上淡水施仔洛讀至離婁；人孕礁巴加貓讀《左傳•鄭伯克段于鄢》，竟能默寫全篇；下淡水加貓、礁加里文郎讀《四書》、《毛詩》，亦能摘錄；加貓讀至先進，礁恭讀《大學》，放䌇社呵里莫讀《中庸》，搭樓社山里貓老讀《論語》，皆能手書姓名；加貓於紙尾書「字完呈上、指日榮陞」數字，尤為番童中善解事者。

武洛社，八社中最小；性鷙悍，逼近傀儡山。先是傀儡生番欺其社小人微，欲滅之；土官糾集社番往鬪，大敗生番，戮其眾無算。由是傀儡懾服，不敢窺境。其子孫作歌以頌祖功；冬春捕鹿採薪，群歌相和，音極亢烈。生番聞之，知為武洛社番，無敢出以攖其鋒者。余詩云：「發聲一唱競嘻呵，不解腰眉語疊何。傀儡深藏那敢出，為聞武洛採薪歌！」

黃吳祚詠上淡水八社二首：「初冬出草入山深，先向林間聽鳥音；蓽雀飛來音較亮，諸番競奮逐前禽」。「社中留客勸銜杯，諸婦相將送酒來；誤進一杯須盡飲，漫分辭受起嫌猜！」

南路鳳山傀儡番二
北葉安　心武里〈（北葉分出）〉　山豬毛　加蚌〈（一作泵）〉　加務朗　勃朗〈（一名錫干）〉　施〈（一作系）〉汝臘　山里老〈（一名山里留）〉　加少山　七齒岸〈（一云即施汝臘，未知孰是）〉　加六堂　礁嘮其難〈（一名陳那加勿）〉　陳阿修〈（一名八絲力）〉　 〈（以上熟番）〉

加走山　礁網曷氏　系率臘　毛系系　望仔立　加籠雅　無朗逸　山里目　佳者惹葉　擺律　柯覓　則加則加單　〈（以上新附番）〉

傀儡生番，動輒殺人割首以去；髑髏用金飾以為寶；志言之矣。被殺之番，其子嗣於四個月釋服後，必出殺人，取首級以祭。大武、力力尤摯悍，以故無敢輕歷其境。飲食居處，傳說不一。有云：若輩在深山中，首蒙鹿皮，胸背間用熊皮蔽之。喜食大龜，用火炙熟刀劈啖之，以殼為什器；龜卵剝去軟皮，和鹽少許而食。獐鹿取其肉，用石壓去血水；曬乾出山，易鹽布米珠。遇鐵及鉛子火藥，雖傾其所有以易，不顧也。芋極長大而細膩，番以為糧；熟後陰乾，每食少許，以水下之，可終日不食。或云：武力社、率芒社、爪覓社、歷歷社、七腳亭社、擺律社、加籠雅社、無朗逸社、望仔立社、勃朗社、陳那加勿社、陳阿修社、加務朗社、董滴社、加蚌社、加少山社、毛系系社、礁罔曷氏社、龜嘮律社，為港東里十九社；加走山社、系汝臘社、系率臘社、七齒岸社、北葉社、心武里社、山里老社、八歹社、加者膀眼社、拜完社、山豬毛社、山里目社、力力喇社，為港西里十三社。鳳山通事外委鄭宇云：礁巴覓曾轄六社：山豬毛社、山里目社、賓嘮龜臘社、大解懷社、毛邦難社、加知務難社，加務朗社轄三社：柯覓社、擺律社、君崙留社，擺灣社轄十二社：礁巴覓工社、山嘮老社、加查青難社、陳阿少里社、加力氏社、加則難社、八歹因社、礁來搭來社、加老律社、加者膀眼社、知嘮曰氏社、君云樓社，佳者惹葉社轄十一社：山里留社、加少山社、陳阿難益難社、擺也也社、加走山社、則加則加單社、大文里社、貓美加社、思里思里莫社、施汝臘社、卒武里社，加蚌社轄九社：礁網曷氏社、施率臘社、毛系系社、嘮律目社、施羅滿社、礁嘮其難社、八絲力社、加籠雅社、勃朗錫干社，望仔立社轄二社：無朗逸社、七腳亭社。又，歷歷社、董底社、萬屢屢社，屬山後卑南覓社。社轄共六十八社。又見別圖有黎嶺社、懷仔社、加人工社、山務諧社、山卓考社。或又云，共七十二社。層巖疊岫，人跡罕經，得之傳聞，無所證據；茲盡為錄出，以俟後之留心採訪者。

雍正癸卯秋，心武里女土官蘭雷為客民殺死。八歹社、加者膀眼社率領番眾數百，暗伏東勢莊，殺死客民三人，割頭顱以去；文武宣示兵威，勒緝凶番，兩社遁逃，僅得二髑髏以歸。維時附近生番加走山社、礁網曷氏社、系率臘社、毛系系社、望仔立社、加籠雅社、無朗逸社、山里目社，呈送番豕、卓戈紋、番籃蓋願來歸化，計七百餘口，各社歲輸鹿皮五張。不衣不褲，惟於私處以布圍繞；土官衣狀如毠㲚，風吹四肢畢露。毛系系社女土官弟勞里阮頭帶竹方架，四圍用紅雨纓織成，中有黃花紋，遠望如錦，纏繞竹上，名達拉嗎；亦有飾以孔雀毛者云。非土官，不敢加首。

甲辰四月，舊歸化山里留社土官珍里覓挈佳者惹葉社公廨蘭朗、則加則加單社公廨礁鹿子卓、擺律社副土官彩文、柯覓社公廨余基卯等獻送戶口冊共五百二十名口，附貢迦喇巴〈（篾籃蓋）〉八、咿洞〈（即卓戈紋）〉四、番豕二；據稱聖天子愛養黎元，下逮番庶，聞風歸化。土官內有戴豹皮帽者，名力居樓大羅房，如豹頭形，眼中嵌玻璃片，周圍飾以朱英，帽後綴以豹尾；亦有戴頭箍者，名奧曼，插以鳥羽十餘枝，參差排列，垂髮二縷，云係其妻之髮，衣熊豹皮，名曰褚買，內披短衣曰鴿覓，下體盡露，惟於私處圍烏布一片曰突勿；亦有胸前搭紅綠卓戈紋者，名曰噶拉祿，用紅嗶吱折碎，間以草絲，番婦用口染成青綠，經緯錯綜，頗為堅致。各佩一刀，名曰奪佳，另有網袋名細敲，皮袋名落母，皆以貯行裝者。

鳳山令楊毓健令鄭宇撫和生番，往來傀儡山，風土性情，言之極詳，因述其略。鳳邑東南一帶，嶄巖嵾嵯，足跡不至。山前則加蚌、山豬毛、望仔立等七十二社，上連諸羅之務來優，下及鳳山之謝必益。山後則卑南覓七十二社，北通崇爻，南極琅嶠，悉為傀儡番巢穴。每社各土官一，仍有副土官、公廨；小社僅一土官。大社轄十餘社、或數社不一，共五十四社。他如謝必益轄四社，琅嶠轄十四社，卑南覓轄六十八社，崇爻轄四社。山前、山後社百四十有奇。其居處悉於山凹險隘處，以小石片築為牆壁，大木為梁，大枋為桷，鑿石為瓦，不慮風雨，惟患地震。大枋大石為床，番布為裀。食用器具，以藤篾為筐、為碗、為缽、為杓、為箸。種薯芋黍米以充食。種時男婦老幼偕往，無牛只犁耙，惟用鐵錐鋤鑿栽種。芋熟，置大竹扁上，火焙成乾，以為終歲之需；外出亦資為餱糧。農事之暇，男則採籐編籃、砍木鑿盆，女則績苧織布；惟土官家織紅藍色布及帶頭織人面形，餘則不敢。各社生番持與熟番交易珠布鹽鐵，熟番出與通事交易。土官畜雞犬，卻不食。餘番則以竹木及豢豕、捕獸為活。下山則腰佩短刀，手執鏢槊、竹箭、木牌等械，背負網袋，內貯貨物。披髮裸身，下體烏布圍遮，隆冬以野獸皮為衣；熊皮非土官不敢服。天雨則以槺榔葉為衣為笠。天旱亦祈禱，通社男女五日不出門，不舉火，不食煙，惟食芋乾；得雨後亦不出門五日謝雨，名曰起向。各社頭皆留髮，翦與眉齊，草箍似帽。以野草黑齒。兩耳穴孔，用篾圈抵塞。土官、副官、公廨，至娶妻後即於肩、背、胸膛、手臂、兩腋，以鍼刺花，用黑煙文之；正土官刺人形，副土官、公廨祗刺墨花而已，女土官肩臂手掌亦刺墨花：此即尊卑之別。捕鹿、射獵，以鹿皮為褲、為履；鏢刀弓矢，皆所自製。最喜鼎鐺、銅鐵、米珠、鹽布、嗶吱、梳枇。親朋相見，以鼻彼此相就一點，小番見土官，以鼻向土官項後髮際一點。凡所轄社，小番栽種黍米薯芋，土官抽取十分之二；至射獵獐鹿山豬等獸，土官得後一蹄。凡嫁娶則以鼎珠刀布為聘；土官取其半。山前、山後諸社，例於五年，土官暨眾番百十圍繞，各執長竹竿，一人以藤毬上擲，競以長竿刺之，中者為勝；番眾捧酒為賀，名曰託高會。酒酣，各矜豪勇，以殺人頭多者為雄長；故殺人之案，歲不絕書。今歸化生番，習已盡易。番婦俱以鞦韆為戲；各社戶前，因大樹縛藤，縱送為樂，日夕歌唱不絕口。散髮鬔鬆，短衣跣足。外出掘薯收芋，衣物俱於網袋貯之；行戴於首。未婚時，男女歌唱相合，男隨女肩水負薪；意既投，始告父母聘之。反目即時分離，男再娶，女別嫁。土官彼此結姻，不與眾番婚娶。歸化番女，亦有與漢人為妻室者，往來倍親密。土官故，無論男女總以長者承嗣；長男則娶婦，長女則贅婿，家業盡付之，甥即為孫，以衍後嗣。無姓氏，三世外即互相嫁娶。孫祖或至同名，子多者名或與伯叔同。父母兄弟故，家業器用，一家均分，死者亦一分。埋葬，於屋內挖穴，四圍立石；先後死者，次第坐葬穴中；無棺木，只以番布包裹，其一分物件置死側；大石為蓋，米粥和柴灰黏石罅，使穢氣不泄。婦產死，山頂另開一堀埋之。本社有喪，通社男女為服二十餘日，親屬六月。土官死，則本社及所屬各社老幼，亦服六月。其服身首纏披烏布；通社不飲酒，不歌唱。父母之服，長男長女身披烏布，頭荷斗笠，謂不敢見天也。服滿射鹿飲酒，除烏布，謂之撤服。歲時：以黍米熟為一年，月圓為一月。語與八社異。有事他出，聽鳥音；吉則趨，凶則返。酒以黍米合青草花同舂，草葉包煮，四、五日外，清水漉之，貯甕一、二日即有酒味。聚飲以木碗盛酒，土官先酌，次及副土官、公廨，眾番相繼而飲。社番間有角口，一相毆者；有犯，土官令公廨持竹木橫擊，將其器物盡為棄擲。卑南覓社，有犯及獲獸不與豚蹄，以背叛論，即殺之。

番貧莫如傀儡；而負嵎蟠踞，自昔為然。紅毛、偽鄭屢思剿除，居高負險，數戰不利，率皆中止。近則種類漸多，野性難馴；且幼習鏢刀、拈弓矢，輕禽狡獸，鏢箭一發無逸：凶頑嗜殺，實為化外異類。今聖朝臨御，惠澤廣被，有血氣莫不尊親，雖蠻夷悍輕，亦知向化，源源來歸，非強致也。

南路鳳山瑯嶠十八社三
謝必益、豬嘮鋉（一名地藍松）、小麻利（一名貓籠逸，一名貓蘭）、施那格、貓里踏、寶刀、牡丹、蒙率、拔蟯、龍鸞、貓仔、上懷、下懷、龜仔律、竹猴洞、大龜文（或云傀儡）、柯律

居處
築厝於岩洞，以石為垣，以木為梁，蓋薄石板於厝上；厝名打包。前後栽植檳榔、蔞藤，至種芋藝黍時，更於山下豎竹為牆，取草遮蓋，以為棲止；收穫畢，仍歸山間。

飲食
諸番傍岩而居，或叢處內山，五穀絕少。斫樹燔根以種芋，魁大者七、八觔，貯以為糧。收芋時，穴為窖，積薪燒炭，置芋灰中，仍覆以土，聚一社之眾發而噉焉；甲盡則乙，不分彼此。日凡三餐，不食雞。有傳紅毛欲殺生番，俱避禍遠匿，聞雞聲知其所在，逐而殺之；番以為神，故不食。深山捕鹿，不計日期。饑則生姜嚼水，佐以草木之實，云可支一月。或以煨芋為糧；無火則取竹木相鋸而出火。海邊多石，各番於空洞處傾曬海水成鹽。收米三次為三年，則大會；束草為人頭擲於空中，各番削竹為槍，迎而刺之；中者為麻丹畢，華言好漢也。各番以酒相慶，三日乃止；與傀儡略同。

衣飾
男婦用自織布圍繞，曰張面；婦短衣曰鴿肉，男短衣曰琅袍。翦紙條垂首，曰加篤北；或為草箍束髮，曰臘。手足亦用銅鐲，名打臘。或以鹿尾束脛曰打割。出入負鹿皮，日藉以坐，夜則寢之。

婚嫁
各番結婚，不問叔伯之子，自相配偶；惟土官則不與眾番為婚。男女於山間彈嘴琴，歌唱相和，意投則野合，各以佩物相貽；歸告父母、土官，另期具豕酒會土官、親戚，贅入婦家。反目，男再娶，婦將所生子女別醮。其俗重母不重父，同母異父俱為同胞，同父異母直如陌路。呼父曰阿媽，稱叔伯母舅如之；呼母曰惟那，稱嬸母及妗亦如之。夫婦相稱以名。產後同所生子浴於溪中；與北路同。一產二男為不祥，將所產子縛於樹梢至死，並移居他處。琅嶠一社，喜與漢人為婚，以青布四匹、小鐵鐺一口、米珠觔許為聘；臨期，備牲醪白之所親及土官成婚。番無姓名，以父名為姓，以祖名為名；如祖名甲，父名乙，即以乙為姓、甲為名。眾番呼曰乙礁巴、甲礁巴者，番人口吻語。

喪葬
番死，厝內築石洞以葬；石板封固，生者不別遷。喪服則衣白褂、圍白布；與別社以烏布為服又不同。

器用
社內有制床者名曰篤篤；亦設而不用。與漢人交易鐵器火藥，以為捕鹿之具。鏢曰武洛，刀曰礁傑，弓箭曰木拉；鍋曰巴六，魚網曰下來。

附番歌
琅嶠待客歌
立孫呵網直（爾來琅嶠），六呷呵談眉談眉（此處不似內地），那鬼呵網直務昌哩呵郎耶（爾來無佳物供應），嗎疏嗎疏（得罪得罪）！

附載
瑯嶠各社，俱受小麻利番長約束；代種薯芋、生薑為應差。小麻利，即琅嶠一帶主番也。番長及番頭目，男女以長承襲。所需珠米、烏青布、鐵鐺，漢人每以此易其鹿脯、鹿筋、鹿皮、卓戈紋。路多險阻，沿海跳石而行；經傀儡山，非數十人偕行，未敢輕踐其境。瑯嶠諸社隙地，民向多種植田畝；今有司禁止，悉為荒田。沿海如魚房港、大繡房一帶，小船仍往來不絕。或云十八社外，尚有高士港社、是人傑社、佳諸來社、懷里社、咬人士社、滑事滑社。

卑蘭覓系番社總名，在傀儡山後沿海一帶；地與傀儡山相連，中有高山聳起。

相傳七十二社（與前異），各社名不能盡記。贌社貿易，每在山腳沿海處所；約行程四、五日，始窮其境。自卑蘭覓而北，有老郎社、美基社、八里捫社、農仔農社（一名南仔郎）、須嘮宰社、獨馬煙社、株栗社、貓武骨社、佳嘮突社、貓蠻社、白逸民社、佳落社、甕䌇社，離北路崇爻社地界百有餘里，人煙斷絕。自卑蘭覓而南，有呂家莽社、謝馬乾社、知本社、朝貓籬社、咬𠺕蘭社、甯巒社、謝已甯社、干仔弼社、干仔崙社、殼只𦊓社、打早高社、大鳥萬社，離瑯嶠地界六、七十里，亦鮮人跡。貸則鹿脯、鹿筋、鹿皮、獐皮、麂皮、苧藤。果則蕉實、鳳梨、蔗檨、柑柚、檳榔、毛柿。土番日食薯芋、黍秫、金瓜。鹽自曝用。鹿豕魚酒，則上珍矣。服飾：富者烏布為衣，嗶吱為抄陰，為方𧜞，如平埔熟番之制，衣著更短；貧者以鹿皮、苧衣蔽體。耕作無牛，亦無銚鎒；僅用一鋤，闊三寸、柄長一尺，屈足伏地而鋤。捕鹿用獵犬、弓矢、鏢刀、網羅。婚嫁：男女十餘歲時，男以鏢為定，迄成婚略無聘禮。反目，男女各擇匹偶方離。產兒用冷水浴；雙胎為不吉，委道旁，即徙居。父母亡，視若路人；惟為兄弟姊妹服，亦僅除草珠而已。赴社水路，僅容杉板船；懸崖石壁，無可泊處。農仔農社有；阬一道，船至，土番群立岸上，船梢拋索，土番接索挽進，即泊溝內；若無接挽，溝外無可泊處。大龜文、謝必益諸社，俱有路可通。或云自糞箕湖入傀儡山，行二日可至；鳥道盤旋，跋履匪易。外此則穿荊度莽、越嶺攀藤，尤難施步矣（拔貢施世榜說）。

紅頭嶼番在南路山後；由沙馬磯放洋，東行二更至雞心嶼，又二更至紅頭嶼。小山孤立海中，山內四圍平曠，傍岸皆礁，大船不能泊，每用小艇以渡。山無草木，番以石為屋，卑隘不堪起立。產金，番無鐵，以金為鏢鏃、槍舌。昔年臺人利其金，私與貿易；因言語不諳，臺人殺番奪金。後復邀瑯嶠番同往，紅頭嶼番盡殺之；今則無人敢至其地矣。

或云：瑯嶠山後行一日至貓丹，又二日過丹哩溪口至老佛，又一日至大鳥萬社，又三日過加仔難社、朝貓籬社，至卑南覓社。番長名文吉，轄達里、武甲等七十二社，歲輸正供銀六十八兩零；南仔郎港可以泊船。由卑南覓一日至八里捫，又一日至加老突，文吉所屬番界止此。至打水安一日，又二日至芝母蘭，共五社；又行五日至直加宣社。俱系北路山後生番，另詳本社之下。凡此山後綿亙，聲息鮮通，野番種類無可查據；姑附識於此。