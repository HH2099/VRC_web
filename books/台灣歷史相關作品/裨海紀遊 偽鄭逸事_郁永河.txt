裨海紀遊
作者：郁永河　清
康熙三十九年(1700年)
--
裨海紀遊
偽鄭逸事

鄭芝龍，閩泉郡南安人。明季與劉香老同嘯聚海上，往來閩粵間。既而投誠，授遊擊將軍；討劉香老，殄之。崇禎甲申，京師陷；其明年，世祖章皇帝定鼎，分兵南下，芝龍以兵降。鄭成功者〈（小字森舍）〉，芝龍庶長子也，時年十七，已入泮為諸生。方衣單絺，閒步階前，聞父降，咨嗟太息；頃之，其弟襲舍自外來，成功告之故，且曰：『汝宜助我』！即與徒手出門，從者十八人，棹小舟至廈門隔港之古浪嶼山，招集數百人；方苦無資，人不為用。適有賈舶自日本來者，使詢之，則二僕在焉，問有資幾何？曰：『近十萬』。成功命取佐軍，一僕曰：『未得主母命，森舍安得擅用』〈（閩俗父為官，其子皆得稱舍）〉？成功怒曰：『汝視我為主母何人？敢抗耶』？立斬之，遂以其資，招兵製械。從者日眾，竟踞金廈門。

鄭成功以弱冠，招集新附，踞守金廈門，雖在海外，密邇內地，閩省沿海港澳可以出兵進勦者，在在皆是，倉猝攻之，守禦匪易。成功於內地港澳，悉設舟師，登陸為寨，搤守水口；又偏布腹心於內地，凡督撫提鎮衙門，事無巨細，莫不報聞，皆得早為之備。故以咫尺地，與大兵拒守三十餘年，終不敗事，其用心固已深矣。又成功於一切謀畫，皆出己見；其所任用，不過荷戈執戟摧鋒陷陣之徒，絕無謀士為建一奇、畫一策者。非成功不好士，亦非士不為用，良以謀畫無出成功右者。可見古人得士為難，臥龍、鳳雛得一可王，而留侯、曲逆為世不常有也。又聞成功夜不就寢，遍走達旦，妻妾皆臥，惟設酒果俟之，成功至，必取啖少許，復走如故；即寢亦無定所，固防姦人刺客，亦屬有所思也。欲保彈丸地，其難如此，彼於天下事一見易視者，鮮不敗矣。

成功以海外彈丸地，養兵十餘萬，甲冑戈矢，罔不堅利，戰艦以數千計；又交通內地，遍買人心，而財用不匱者，以有通洋之利也。我朝嚴禁通洋，片板不得入海，而商賈壟斷，厚賂守口官兵，潛通鄭氏以達廈門，然後通販各國。凡中國各貨，海外人皆仰資鄭氏；於是通洋之利，惟鄭氏獨操之，財用益饒。暨乎遷界之令下，江浙閩粵沿海居民悉內徙四十里，築邊牆為界，自為堅壁清野計，量彼地小隘，賦稅無多，使無所掠，則坐而自困，所謂不戰而屈人之兵，固非無見。不知海禁愈嚴，彼利益普，雖智者不及知也。即疇昔沿海所掠，不過厚兵將私橐，於鄭氏公帑，原無損益。海外諸國，惟日本最富強，而需中國百貨尤多，聞鄭氏兵精，頗憚之；又成功為日本婦所出，因以渭陽誼相親，有求必與，故鄭氏府藏日盈。自耿逆叛亂，與鄭氏失好，耿兵方圖內嚮，鄭兵即躡其後，已據閩之興、漳、泉、汀、邵，粵之潮、惠七郡，養兵之用，悉資臺灣。自此府藏虛耗，敗歸之後，不可為矣。

成功久踞金廈門，蓄志內侵，造戰艦三千餘艘。順治十三年，將大發兵窺江南，過浙之東甌，泊舟三日，連檣八十里，見者增慄。至江南羊山，山有神，獨嗜畜羊，海舶過者，必置一生羊而去；日久，蕃息至遍山，不可數計。鄭氏戰艦泊山下，將士競取羊為食，干神怒，大風驟至，巨艦自相撞擊立碎，損人船十七八，大失利返。至十六年，復大舉入寇，破京口，犯江寧，東南震驚。

成功特重操練，舳艫陳列，進退有法，將士在驚濤駭浪中無異平地，跳躑上下，矯捷如飛。將帥謁見，甲冑僅蔽身首，下體多赤腳不褌；有以靴履見者，必遭罵斥，併抑其賞。凡海岸多淤泥陷沙，惟赤腳得免粘滯，往來便捷，故與王師鏖戰屢勝；其於勝勢，固已占卻一籌矣；官兵以靴履行泥淖中，不陷即滑，奚免敗績？閩總督陳景，駐師漳郡城內，方圖進勦；鄭民分兵沿海港口，與官兵拒守。有門子李文忠，素機警，善承伺意旨，為總督親信，凡應對傳語，悉委任之，實陰通鄭氏者。一日，夜入總督臥內，刺之，取其首，併竊令箭，馳馬出南門，稱有軍機，傳令出城，無敢致詰，以首獻鄭成功。成功以僕弒主，甚惡之，薄與一官，不滿所望；歲餘，以他事斬之。

龍碽者，大銅砲也。成功泊舟粵海中，見水底有光上騰，數日不滅，意必異寶，使善泅者入海試探，見兩銅砲浮游往來，以報，命多人持巨絙牽出之，一化龍去，一就縛。既出，斑駁陸離，若古彝鼎，光豔炫日，不似沈埋泥沙中物，較紅衣砲不加大而受藥彈獨多。先投小鐵丸斗許，乃入大彈；及發，大彈先出，鐵丸隨之，所至一方糜爛。成功出兵，必載與俱，名曰龍碽。然龍碽有前知，所往利，即數人牽之不知重；否則百人挽之不動，以卜戰勝，莫不驗。康熙十八年，劉國軒將攻泉郡，龍碽不肯行，強舁之往，及發，又不燃；國軒怒，杖之八十，一發而炸裂如粉，傷者甚眾。

成功婦董氏，勤儉恭謹，日率姬妾婢婦為紡績及製甲冑諸物，佐勞軍。成功於賞賚將士，揮千萬金不吝；獨於女紅不令少怠，使絕其淫佚之萌，可謂得治內之道者矣。

成功立法尚嚴，雖在親族有罪，不少貸；有功必賞金帛珍寶，頒賚無吝容；傷亡將士，撫卹尤至，故人皆畏而懷之，咸樂為用。其立法：有犯奸者，婦人沈之海，姦夫死杖下；為盜不論贓多寡，必斬；有盜伐人一竹者，立斬之。至今臺灣市肆百貨露積，無敢盜者，以承峻法後也。長子錦舍〈（即鄭經）〉與弟裕舍乳母某氏通，成功知之，命以某氏沈海，錦舍又私匿之，已逾三載，無敢為成功言者。某氏怙寵，頗凌錦舍婦，婦不能堪，以告其祖父唐某號枚臣者，為致書成功；時錦舍守廈門，成功居臺灣，以令箭授禮都司黃元亮，命渡海立取錦舍頭來，併令錦舍母董氏自盡。母子遷延未即死，會成功病亡得免，時年三十有九。

隆武時，凡以兵從者，悉加顯秩。鄭成功兵力獨強，賜姓朱氏，故人又稱成功國姓。至永曆，又晉封延平王，給金印；成功受而藏之，終身不一用，仍稱招討大將軍舊銜。其居臺灣，傳三世，悉遵永曆紀元；長至萬壽節，必設龍亭，率其官屬，朝賀如禮。

陳參軍傳〈（附）〉
陳參軍永華，字復甫，泉郡同安人。父某科孝廉，以廣文殉國難；公時年舞象，試冠軍，已補龍溪博士弟子員。

因父喪，遂隨鄭成功居廈門。成功為儲賢館，延四方之士，公與焉，未嘗受成功職也。其為人淵沖靜穆，語訥訥如不能出諸口；遇事果斷有識力，定計決疑，瞭如指掌，不為群議所動。與人交，務盡忠款。平居燕處無惰容，布衣蔬食，泊如也。成功常語子錦舍〈（即鄭經）〉指公曰：『吾遺以佐汝，汝其師事之』！

成功既沒，鄭經繼襲，以公為參軍，職兼將相。公慨然以身任事，知無不言，謀無不盡，經倚為重。知公貧，常以海舶遺公，謂商賈僦此，歲可得數千金，聊資公用。公卻不受，強與之，輒遭風敗，更與之，亦然，公笑曰：『吾固知吾命窮，徒損他人資，無益』。臺郡多蕪地，公募人闢之，歲入榖數千石。比穫，悉以遺親舊；量其所需，或數十百石各有差；計己所存，足供終歲食而已。

逮耿逆以閩叛，鄭經乘機率舟師攻襲閩粵八郡，移駐泉州；使公居守臺灣，國事無大小，惟公主之。公轉粟餽餉，五六年軍無乏絕。初，鄭氏為法尚嚴，多誅殺細過；公一以寬持之，間有斬戮，悉出平允，民皆悅服，相率感化，路不拾遺者數歲。

一日，命家人灑掃廳事，內設供具，扃閉甚嚴，日齋沐具表入室拜禱，願以身代民命；或曰：『君秉國鈞，民之望也，今為此，實駭觀聽，其若民心何』？公曰：『此吾所以為民也』，復嘆曰：『鄭氏之祚不永矣』！居無何，告其家人曰：『上帝命吾宰茲郡，將以明日往』。詰朝端坐而逝。

婦洪氏，小字端舍，與公同邑人，賦質幽嫻。自于歸，有齊眉舉案風。晨興，盥沐畢，夫婦衣冠襝衽，揖而後語。尤長於詞翰，精刀札，閨門之內，切磋不異良友，公冗不暇給，凡文移、尺牘、屬稿及丹筆批答，多洪為捉刀，而措語字畫，與公無異，人不能別；白首相莊無間語。子三人，夢緯、夢球、夢□；今夢球成進士，在史館。

陳烈婦傳〈（附）〉
烈婦姓陳氏，參軍陳永華季女，鄭經長子欽舍婦也。欽舍甫弱冠，性剛毅果斷，遇事敢為，經愛任之。先是，鄭經幼好漁色，多近中年婦人；民婦為經諸弟乳母者，經皆通焉。有昭娘者，遂納為妾，有寵。經妻唐氏無出，昭娘首生欽舍，當時流言昭娘假娠乞養，實屠者李某子；獨鄭經謂生時目睹，不之信，族人竊誹之。未幾，昭娘以眾嫉死矣。

逮耿逆變叛，鄭經統舟師渡海，駐泉郡，志圖內向；以欽舍守臺灣，號為監國。監國居守裁決國事，賞罰功罪，一出至公，即諸父昆弟有過，不少假，用是宗族多怨之。及鄭經自廈門敗歸，視監國處分國事悉當，益信其賢；自是軍國事悉付裁決，與精兵三千人為護軍，宗族益憚監國而含怨愈深矣。會經疾遽亡，未立後，家人方治含殮，經母董氏出坐幃中，傳集各官，聽讀遺命，立新主，逡巡未舉，經諸弟白董氏先收監國印；董氏命太監往取印，欽舍不與。時因訛傳監國率兵且至，眾倉惶不知所出；群妾有和娘者，即克塽母也，曰：『監國必無是，請往取之』。欽舍曰：『此印先君所授，軍國繫焉。向使一太監傳命，真偽莫據，何可輕付？和娘來，固當持去』。遂隨和娘至喪次，再拜董氏前納印；董氏曰：『汝非鄭氏骨血，寧不知乎』？欽舍未及對，經諸弟群起撻之；欽舍笑曰：『撻我何足武？我平日不避嫌怨，守法不阿，亦為鄭氏疆土耳。今日死生惟命，何撻為』？董氏命置傍室中，不令出，經諸弟又遣烏鬼往縊之；烏鬼畏不敢前，欽舍知不能生，遂自縊死。

明日，立克塽為嗣〈（克塽小字秦舍）〉，而移欽舍柩於門外別室。董氏謂烈婦曰：『汝參軍女也，參軍於國有大功，汝居宮中，當善視汝』。烈婦曰：『昔為鄭氏婦，今屠兒婦矣，尚安居此』？柩既舉，烈婦扶柩出，人莫能阻；至喪所，晝夜哀啼不輟，路人聞之，莫不隕涕。其兄慰之曰：『汝娠未娩，蓋存孤以延夫後，不猶愈於死乎』？烈婦曰：『他人處常，妹所處者變也；縱生孤，孰能容之？有死而已』。絕粒七日不死，復雉經，與欽舍合葬郡治洲子尾海岸間。烈婦幼習文史，工書，知大體，實秉母教；亡年二十。

既葬，臺人士常見監國乘馬，呵殿往來，或時與烈婦並出，容服如生，導從甚盛，人以為神云。