臺海使槎錄
作者：黃叔璥
1722-1737年
--
卷三 赤嵌筆談
泉井圍石
北路阿拔泉、虎尾溪，源同出水沙連；經牛相觸山口，二水分流。阿拔泉極清，虎尾溪極濁，水性湍急，最為深闊，西流二十餘里入地，伏流於海。

湯泉南路二：一在澹水社，出赤山，水流如湯，亦無定處；一在大滾水山，山不甚高，其上瀵湧出泉而溫，故名。相去十餘里，又有小滾水山，脈絡相屬。北路二：一在玉山最深處，泉流氣蒸如沸；一在大雞籠隔港山朝山內。康熙辛丑，我師與賊戰於鯤身，正值炎歊；隨地掘尺餘，皆甘泉。

郡治濱海，各井皆澹水，微苦鹹；惟傀儡山馬兵營井極清冽，為郡中第一泉。安平城上，紅毛井水高於海，而味亦甘。彭湖居海之中，井亦澹水，以觀音亭、副將署二井為最。

萬壽亭一泉，屯兵萬餘，汲取不窮，今名萬軍井。

龍目井有二：南路阿猴林內竹仔寮兩井相連，狀如龍目，因名；北路大雞籠山之麓，下臨大海，四周斥鹵，泉湧如珠，甘冽異諸井。

鄭氏北園，去郡治五、六里；從海視之，則直北矣，故名。園在平壤，無邱壑亭臺曲折凌峻之致。丙寅，臺廈道周昌，因其地，仍其茂林深竹，結亭築室，為之記，且繪而圖之。季麒光顏曰「致徹」，有秋夜遊北園記。昌於道署後築小園，名「寓望」，蓋取左史畺有寓望之言；麒光亦有記。

海中有𥕍𥕏石，皆鹹鹵結成，粗劣易腐，或置盆碗中，不足充玩。彭湖石完好，較文石尤細，可為扇器。餘則磨礱攻𬫏，僅供諸番文項之用。

物產（百榖花果竹木鳥獸蟲魚鹽硫磺）
三縣皆稱沃壤，水土各殊。臺縣俱種晚稻。諸羅地廣，及鳳山澹水等社近水陂田，可種早稻；然必晚稻豐稔，始稱大有之年；千倉萬箱，不但本郡足食，並可資贍內地。居民止知逐利，肩販舟載，不盡不休，所以戶鮮蓋藏。

正月，諸邑收菜子，一名油芥（九、十月間種）；碾油只供膏火，不可食。二、三兩月，鳳邑收黃豆（十月、十一月間種），下澹水八社尤多；諸邑收大麥、小麥（十月、十一月間種），近臺屬者二月收，遠處者三月收。四月，臺邑絲瓜、紅涼瓜（即菜瓜）、甕菜、莧、茄、菜豆（即豇豆）熟；鳳山八社水田，收雙冬早稻（一名安南蚤，十月、正月種）；民間西瓜熟（正月種）；三邑糖廍事畢。五月，臺邑番檨、西瓜熟；鳳山瓜、檨、蔬果於四月間先熟，五月幾盡矣；諸邑收早麻（即芝麻，正月、二月間種），瓜檨亦盛出。臺、鳳地暖，凡所種植，先期成熟；諸邑近北漸寒，頗似內地，所出之物稍遲。六月，三邑刈黃麻，黃梨、龍眼、波羅蜜、梨仔茇出，民間種晚稻，農務方興，略無間隙；諸邑收晚麻，番民收稷米、高粱、蕎麥。七月，三邑靛青（正月、二月間種者）、薑、芋、檳榔、浮留藤俱盛出；諸邑收大頭婆早稻（正、二月間種）。八月，諸邑再收黃豆及黑豆、菉豆（俱五月間種）；番民收薏苡。九月，三邑收菁子；諸邑收圓粒粟（一名一枝蚤），園田皆可栽種，若早播者，則於八月收。十月，三邑收白占稻、紅埔占稻；白占種於田，紅埔佔種於園；番薯熟，早種者七、八月先出，田家食至隔年四月方盡；鳳山下澹水武洛糯米芋熟，長二尺餘，與別芋迥殊。十一月，三邑大蔗、芋蔗熟，大蔗即甘蔗，芋蔗一名芒蔗，一名竹蔗；三邑農家豎興廍工碾糖；鳳山採捕烏魚；內山之番，不拘月日，捕鹿為常；平埔諸社，至此燒埔入山，捕捉獐鹿，剝取鹿皮，煎角為膠、漬肉為脯及鹿茸筋舌等物，交付贌社，運赴郡中，鬻以完餉。十二月，臺、鳳進貢西瓜及王瓜，匏茄熟；南北兩路荷花盛開；塗𩽆魚出，天時蒙霧，齊浮水面，捕獲倍多。臺邑土壤褊小，絕少水田，農人多種瓜、蓻麻，雜植蔬豆，栽蔗碾糖，間種早稻以佐食，納糧每於兩路糴買輸將。

稻有粳、糯。粳稻種於水田者曰早占、曰晚占，色白；種於園者曰埔占，色赤。糯稻種於水田者曰赤秫，殼色赤；種於園者曰禾秫，粒大，色白。麥有大麥、小麥，而小麥最佳。稷之屬有細米，黃、白二種，蕭壠、麻豆諸社有之。

南方麥花多開於夜，臺則如北地；然食多亦不覺熱。黍米夜間開花，居民多不食。蕎麥種植亦少，嬰兒有疾，每用面少許滾湯沖服，立瘥，謂能解肌袪熱；間有為飯者。土壤肥沃，不糞種；糞則穗重而仆。種植後聽其自生，不事耘鋤，惟享坐獲；每畝數倍內地。近年臺邑地畝水衝沙壓，土脈漸薄；亦間用糞培養。澹水以南，悉為潮州客莊；治埤蓄洩，灌溉耕耨，頗盡力作。田中藝稻之外，間種落花生（俗名土豆）；冬月收實，充衢陳列。居人非口嚼檳榔，即啖落花生；童稚將炒熟者用紙包裹，鬻於街頭，名落花生包。

花不應候。余壬寅仲冬按部北路，至斗六門，見桃花方謝，菜花初黃；回至笨港，見人擎荷花數枝；及回寓館，榴花亦照眼。癸卯二月，桂正芳菲；八月，桃又花信；不可以時序限之。

花開無節，惟菊至冬乃盛，開至二月。蘇子瞻在海南，以十一月之望與客泛菊作重九有云：「嶺南地暖，百卉造作無時，而菊獨後開；考其理，菊性介烈，不與百卉並盛衰也」。

班支花，一作斑枝，以枝上多苔文成鱗甲也；較茶花尤大，色深黃，蓓蕾堅厚，結實如綿。陳觀察子京云：即系木綿；粵西花更大、色紅，為稍異耳。

鷹爪蘭，一名油蘭花；似蘭無心，香味滯膩，嗅之令人作惡。結子如棗，一叢二十餘枚，攢簇如桃，名鷹爪桃。

倒垂蘭，出北路內山；枝屈曲如梅葉，似萱短而厚，不著土生。取一枝掛簷陰雨露所及處，自能生根抽芽、出葉開花。花似蘭，色黃碧，微香。

木蘭花，如粟，澹黃，芳似珠蘭；樹本大者圍數尺，名樹蘭。

水仙，歲底盛開，一本五、六莖，一莖可十餘蕊，鮮芳絕倫。廣東市上標寫臺灣水仙花頭，其實非臺產也，皆海舶自漳州及蘇州轉售者。蘇州種不及漳州肥大。

美人蕉，花紅、黃二種。黃者尤芳鮮可愛，四時不絕。有高丈餘者，子堅黑，或作小念珠。

蕉有芭蕉、金蕉。芭蕉不結子；金蕉花如蓮，色紫不鮮，每花結子一梳，名蕉果。凡蕉果一枝五、六層，每層數十枚排比而生，剖食味亦甘。異物志載：羊角蕉子，大如手拇指，長而銳，有似羊角者此也。南方草木狀：蕉樹，子房相連累，甜美，亦可蜜藏。臺地村舍後，每廣植之，四時皆生，藉以獲利。性寒，婦人產後，每以蕉果少許置兒口中，謂能清熱。

番繡毬，蔓生，葉厚可一錢；花白色，底瓣似通草為之；心微紅而堅，明亮如礬。

番花，葉大於枇杷，枝每三叉。花有五瓣、六瓣者，外微紫，內白色，近心漸黃，香似梔子。夏秋多開，冬則葉落。但名番花，似屬統稱。廣東志云：「貝多羅來自西洋，葉大而厚，梵僧用以寫經，花大如小酒杯，六辨，瓣皆左紐，白色，近蕊則黃，有香甚縟；落地數日，朵朵鮮芬不敗」。乃知此為貝多羅花也。

番樹，大如槐；枝幹離奇，或似臥松。結實如槐角，皮紅時綻裂；肉白可食，名曰䓶豆，一名番豆。

曇花，一枝數十蕊，一蕊長七、八寸，花六出，外紫內白，頗似蓮香。亦有白色者，摘置几案間經時略不損壞，花蕊仍然開放，是一異種；僧家言是西方小本。

刺桐花，每枝可數十蕊，一瓣包裹數鬚，似翦綵為之，爛熳若朝霞。臺郡最盛。辛丑春，無一開花者，遂兆朱一貴之亂，甚奇；後遂於花時占一年盛衰。

寶相花，似薔薇；色白，瓣較多，惜不甚香。

佛桑，一名朱槿。高不逾五、六尺，四時皆花。花有深、淺紅、澹黃各色；紅則焰焰燒空，尤為奪目。又有名一丈紅者，葉與佛桑相似，花單瓣，狀如秋葵；而殷紅綽約較佛桑更為照眼。臺灣隨筆云；「照殿紅，樹甚高，花如巨觥，色紅無二」，意即一丈紅耶？

茉莉最易栽植。番茉莉較大，種自柬埔寨來，花徑寸，百餘瓣。早晚街頭，有連十餘蕊籤成一枝，有連數十蕊為一串；買置床榻，殊有妙香。

蓮，四時皆開；亦有單瓣者。

『蔗苗種於五、六月，首年則嫌其嫩，三年又嫌其老，惟兩年者為上。首年者熟於次年正月，兩年者熟於本年十二月，三年者熟於十一月。故硤煮之期，亦以蔗分先後。若早為砍削，則漿不足而糖少。大約十二月、正月間始盡興工，至初夏止。初硤蔗漿，半多泥土；煎煮一次，濾其渣穢；再煮入於上清，三煮入於下清，始成糖入𥕟；待其凝結，用泥封之；半月一換，三易而後白；始出𥕟曬乾，舂擊成粉入簍，須半月為期。未盡白者名曰糖尾，併𥕟再封；蓋封久則白，封少則淄；其不封者，則紅糖也。所煎之糖，較閩粵諸郡為尤佳』（《東甯政事集》）。

插蔗之園，必沙土相兼、高下適中乃宜。每甲栽蔗，上園六、七千，中園七、八千，下園八、九千或至萬（地薄蔗瘦，多栽冀可多硤糖觔）。三春得雨，易於栽插；無雨亦犁種，但戽水灌溉，為力頗艱。十月內，築廍屋、置蔗車，僱募人工，動廍硤糖。上園每甲可煎烏糖六、七十擔，白糖六、七十𥕟（沙土陶成）；中園、下園只四、五十擔。煎糖須覓糖師知土脈精火候，用灰（湯大沸，用礪房灰止之）、用油（將成糖，投以萆麻油），恰中其節。煎成，置槽糟內，用木棍頻攪至冷，便為烏糖。色赤而松者，於蘇州發賣；若糖濕色黑，於上海、甯波、鎮江諸處行銷。至制白糖，將蔗汁煎成糖時，入糖𥕟內，下用𥕟鍋盛之；半月後浸出糖水，名頭水；次用泥土蓋𥕟上十餘日，得糖水，名二水；再用泥土覆十餘日之糖水，名三水；合煎可為糖膏，或用釀酒。每𥕟白糖只五十餘觔。地薄，或糖師不得其人，糖非上白，則不得價矣。每廍用十二牛，日夜硤蔗；另四牛載蔗到廍，又二牛負蔗尾以飼牛。一牛配園四甲或三甲餘。每園四甲，現插蔗二甲，留空二甲，遞年更易栽種。廍中人工：糖師二人、火工二人（煮蔗汁者）、車工二人（將蔗入石車硤汁）、牛婆二人（鞭牛硤蔗）、剝蔗七人（園中砍蔗，去尾，去籜）、採蔗尾一人（採以飼牛）、看牛一人（看守各牛），工價逐月六、七十金，

唐大曆中，鄒和尚始教民黃氏造蔗霜法。其器用有蔗削、蔗鐮、蔗凳、蔗碾、抬床、榨斗、漆甕之屬。今蔗車兩石矗立，狀如雙碾，夾取其汁，想即蔗碾遺製。酒有蔗漿用餳汁釀成，與荔子酒俱味極甘；北路有用梨仔茇釀酒者，又在蔗漿、荔子之下。

『番薯，明萬曆中閩人得之外國，瘠土沙礫之地皆可種。初種於漳郡，漸及泉州，漸及莆，近則長樂、福清皆種之。閩海而南有呂宋國，朱薯被野連山，不待種植；夷人率取食之。莖葉蔓生，如瓜蔞、黃精、山藥之屬，而潤澤可食；或煮，或磨為粉，亦可釀為酒。生食如食葛，熟食味如熟荸薺。生貯之有蜜氣，香聞室中。夷人雖蔓生不訾省，然吝而不與；中國人有截取其蔓咫許以來，於是入閩十餘年矣。何鏡山頌曰：不需天澤，不冀人工，能守困者也；不爭肥壤，能守讓者也；無根而生，久不枯萎，能守氣者也；佐五穀，能助仁者也；可以粉，可以酒，可祭，可賓，能助禮者也；莖葉皆無可棄，其直甚輕，其飽易充，能助儉者也；耄耆食之，不患哽噎，能養老者也；童孺食之，止其啼，能慈幼者也；行道、鬻乞之人食之，能平等者也；下至雞犬，能及物者也；其於士君子也，以代匱焉，所以固其廉；以廣施焉，所以助其惠；而諸德備矣！』（《閩小記》）

或云，薯長而色白者是舊種，圓而黃赤者得自文來國，未知孰是。余見有大可尺圍，形似南瓜者，土人亦不經見也。

芋有二種：紅者呼為為檳榔紅，白次之。熟較內地亦蚤，六月初旬即可食。多食滯氣，不似內地滑潤。南路番子芋，一名糯米芋，有重十餘觔者，味佳。

棗子檳榔，即廣東雞心。粵人俟成熟，取子而食；臺人於未熟食其青皮，細嚼麻縷相屬，即大腹皮也。中心水少許，尚未成粒；間有大者，剖視其實，與雞心無二。或云粵人食子，臺人食皮。一色青者為雄，黑臍者為雌；雄者味厚，雌者味薄。顆向上長者，尤貴蠣房灰用孩兒茶或柑仔蜜染紅，合浮留藤食之。按范石湖集云：「頃在嶠南，人好食檳榔，合蠣灰、扶留藤（一名蔞藤），食之輒昏，已而醒快」。三物合和，唾如膿血，可厭。（蔞藤一作浮留藤，土人誤作為「荖」；字釋無「荖」字）。臺地多瘴，三邑園中多種檳榔；新港、蕭壠、麻豆、目加溜灣最多，尤佳。七月，漸次成熟；至來年三、四月，則繼用鳳邑瑯嶠番社之檳榔乾。

種檳榔必種椰，有椰則檳榔結實必繁。椰樹葉少，林高。椰子外裹粗皮如棕片，內結堅殼；剖之白膚盈寸，極甘脆，清漿可一碗，名椰酒。東坡詩「美酒生林不待儀」，此也。廣東志：「椰心色白，而甘在酒中，大小不一」。凡揀椰子，以手搖之，聽水聲清亮，則心大而甜；其肉厚，水聲濁，則否。蓋椰心以水而養，無水則無心，往往而是。又有椰油可佐膏火。或云，用火炙椰，其油自出；療齒痛、凍瘡，極效。

臺地夏無他果，惟番檨、蕉子、黃梨視為珍品；春夏有菩提果，一名香果，芳馨極似玫瑰果，當以此為第一。

土人酷嗜梨仔茇，一名番石榴；肩挑擔負，一錢可五、六枚，臭味觸人，品斯下矣。臺灣隨筆云：象齒有實可食；不知何物？

檨三種；香檨、木檨、肉檨。香檨差大，味香不可多得。所食者，木檨、肉檨。曬乾用糖拌蒸，亦可久藏。臺人多以鮮檨代蔬，用豆油或鹽同食。北路自半線以上，則絕無矣。字釋無「檨」字。色味似杏，或是番杏誤作檨。檨實大如豬腰子，葉尖長。居易錄作番蒜。五月熟，大如蘋婆，味甘香，多津液。樹大而葉圓，非是。

波羅蜜，一名優缽曇。廣東志：「南海廟中，舊有東西二株，高三、四丈，葉如蘋婆而光潤，蕭梁時西域達奚司空所植；他所有，皆從此分種」。生五、六年，至徑尺，削去其梢，以銀鍼釘腰，即結實。成實乃花；然常不作花，故佛氏以優缽曇花為難得。每樹多至數十實，自根而幹、而枝條，皆有實纍纍疣贅。若不實，則以刀砍樹皮，有白乳湧出，凝而不流，則實；一砍一實，十砍十實，故一名刀生果。熟以盛夏，大如斗，重至三、四十觔。皮厚有軟刺，礧砢如佛頭旋螺；肉含純瓤，間疊如橘柚囊，氣甚芳鬱。有乾濕苞之分。乾苞者液不濡膩，味尤甜。每實有核數百枚，大如棗，仁如栗黃；煼熟可食，能補中益氣，悅顏色；志云「色綠似如來頂，液黏如漆」是己。其子卻似橡實，每一子為一房，熟而食之，味似百合；子不可生食，瓤可生食，亦不甚甘美，終不似橘柚味佳也。土人用波羅蜜子煨肉，黃梨煮肺，亦海外奇製。

粵西以波羅蜜為天波羅，黃梨為地波羅。居易錄謂：「黃梨曰黃來（去聲）；八月熟，長可尺許，味尤甘香。其樹類蕉，實生節間」。按黃梨長止五、六寸，草木叢生根下，葉似萱，兩邊如鋸齒，頂上葉小，攢簇如雞帚；謂其樹類蕉，非也。

龍眼，顆小味薄，六、七月熟。荔枝皆自內地來。藍總戎廷珍每貽漳州狀元紅，紫綃玉膚，甘如醴酪；每以海上風阻，不得日食三百，殊為憾事。

香櫞，初夏即熟。長似木瓜，上下微尖，拌蠟勻檀，較軟羅圓皺稍遜矣。

木瓜，樹幹亭亭，色青如桐。每一枝一葉，葉似萆麻，大者尺餘；花白色，生杈椏間。瓜凡五棱，無香味；居民用鹽漬以充蔬。諸羅志謂：毛詩「投我以木瓜」即此；殊非。按果譜：木瓜一名楙，一名鐵腳梨。樹叢枝，葉花俱如鐵腳海棠。葉光而厚，春末花開，紅色微白；實如小瓜，或似梨稍長，色黃，如著粉，津潤不水者為木瓜。此地所產，與內地木瓜絕不類；豈可以稱謂偶同，遂妄為引據乎！

『鳳山縣有薑，名三保薑；相傳明初三保太監所植，可療百病』（《香祖筆記》）。

『楠生深山中，裂土而出，全體悉具蓋，與竹筍相同。兩葉始蘗，已大十圍；歲久則堅，終不加大』（《稗海紀遊》）。

大松生水沙連，合抱成林；生番所居，莫敢採伐。相傳山後崇爻、黑沙晃諸山有鬆、有杉、有梅。

蕭朗木，大者數圍，性極堅重，入土千年不朽。然在深山中，野番盤踞，人不能取；洪水漂出，偽鄭取以為棺，實美材也。

南路打狗山有香木，色類沈香，味較檀尤烈；不名何香，土人亦不知貴。傳說：昔年有蘇州客商能辨之，載數十擔去；後有官某，作為香杖。今所存者，零星碎木，見為扇器者。

娑羅樹，中空，四圍摺疊成圓形，尤異；花紋糾結盤屈，如古木狀。用貯管城，因其材也。

水沙連茶，在深山中。眾木蔽虧，霧露濛密，晨曦晚照，總不能及。色綠如松蘿，性極寒，療熱症最效。每年，通事於各番議明入山焙製。

內山林木叢雜，多不可辨，樵子採伐鬻於市，每多堅質；紫色灶煙，間有香氣拂拂。若為器物，必系精良，徒供爨下之用，實可惜！儻得匠氏區別，則異材不致終老無聞，斯亦山木之幸也。

木有交標，可為梁柱。九荊小而不高，茆屋用以為柱，入土不朽。又有白樹，色白可以為器；此皆內地所無者。

竹亦可為器用；但質薄劣，蛀蟲易生，不能經久。遍處皆竹，數十竿為一叢；遠望若柳，絕無蕭疏之致。生筍不出叢外，皆不堪食。夏月，街市亦有煮熟肩賣者，味酸苦，難以充庖。諸羅志謂：「竹塹、岸裏之筀竹筍，味甚佳」。

觀音竹，枝弱葉小；蓻植盆中，亦可供玩，一名鳳尾竹。志載佛眼竹、金絲竹，俱未見。

江南竹，亦名南竹；魚港籬落每用之。

築室，一椽、一木、一瓦、一石，向皆取給內地；以此處沙土不可以陶蓋瓦級磚，竹木不勝棟楹榱桷。康熙壬寅，巡歷南北兩路，窯亦錯列，殆不足供全郡之需。小民草寮，以竹為柱，上覆以茅，用土塗附；傾盆疾雨，沙土漂流，卷地狂氷，棟桷摧折。且經年之竹，蠹已蛀盡，烏能久支耶！藤最多，盤旋里餘，可為碇索，可縛茅屋。嫩者合檳榔食之。海風藤治拘攣風濕，極效。葵藤縛器用之。又茭藤生海濱水中；內山有此，大可合抱，不適於用。

隆冬木葉不脫；惟佛桑、番花落葉，至春敷榮。餘於春日生新葉，逐漸舊葉脫去；青林暗換，紅蕊續開，亦見大造密移之妙。

志載藥品有內地所不經見者：如斑節草、桕菰、菻茶菰、穿山龍草、土木瓜、風藤、水燭。亦有志所不載者：如金鎖匙，治疳；𠲒 鈴草、茶匙、黃虎咬、黃龍鱗草、四時春、馬蹄香（一名一枝香）、金劍草、碡草、龍舌、黃羊耳草，治黃；薑蔚子、黃金子、龍船花、正埔薑、魚簽草、苦麻草、雞骨黃，去風解熱；烏甜葉（一名對面烏），止血；桕仔草、半天飛，涼血；雞卵藤、宜梧草、萬年薯、撮鼻草，治瘋；鴨嘴黃（一名定經草），調經；千里光，治目；龍芽草、竹仔草、天青菜、大楓草、三艾刀、鯽魚膽草、牛頓草、山苦瓜、牛角刺、山葛藤、頗仔葉、山麻草、千日青山、四英馬鞍草、過江龍、檳包藤、豬母菜、羊角豆、姑婆草，療毒；白埔薑，止痛；蔡板草（一名九層墖）、珠仔草、金不換草、山蜈蚣、小營䓶、山茄報、碎米黃，治跌打損傷；萬年松，治腹痛；鹿肚草，治噎嗝；赤血草、鹹酸草、茄冬葉、貓公刺、山尾蝶、天仙茄、遍地錦、砲仔草，治咽喉；葉下紅（一名馬蹄黃、一名消息草）、山埔銀、鹿角英、地掃草、午時草、鼠尾黃、真珠黃、山東枋、白花草、龍樹草，治疔毒；龍吐珠、虎婆刺、漫桃花、千里急、鐵馬鞭、山芙蓉、倒地柃、和尚藤、金絲五爪龍、雞柔草、瓜子草、荔枝草、田烏草、雞角刺、束血草、毛將軍、田薯草、五宅茄、羊相卓、不求人、虱鬢草、鐃鈸草、馬鞍藤、鱟殼刺，治癰；山素英，治疥；疳殼草，治痧；蠅翅草，治虛脹；苦仔草，治痘；水鏡草，治痔漏；三腳虎草、三腳鱉草、咬人狗、虎尾崙，治瘰癧；茅根草、無根草，通淋利水；䓶行草，治瘍；黎壁草，治臁瘡；蒲鹽草，治蛇傷；蔦松葉、過溝菜、冷飯藤、山荖葉、蟲草，治潰爛；豬腰草，治陰症。有異名者，苧麻根名山桔梖，柑核名仙柑子，山藥名淮山，木槿名水錦，土茯苓名山尾薯，木賊名接骨筒。

白鳩，每當風雨舞翅盤旋，霜衣雪襟，可為近玩；或呼為洋鴿，云自嘎喇吧來者。初開臺時，一雙不下二十金，近飼養將雛者多，價不及十分之一。

海八哥，黑身，紅頂，綠足，一名田雞。烏鬚，鷙鳥也，能搏擊羽族；尾長，黑色，時集於田間牛背上。聞有鳥名彩囊，似雞而小，頂上有五彩囊；五鳴雞，大如鵪鶉，項白，每漏下一鼓，則一鳴；雷舞，蒼赤色，聞雷即舞；未見。

白八哥，白畫眉，亦未見。或云鹽水港、統領埤加冬樹大數圍，其上每年生白八哥；相近居民，伺其將雛，攫而飼之。

番鴨，大如鵝；足微短，兩頰紅如雞冠，雄者色更赤。畜之常飛去。人每載入內地，然褷褷唼唼，無足充玩。

山無虎，故鹿最繁。昔年近山皆為土番鹿場；今則漢人墾種，極目良田，遂多於內山捕獵。角尾單弱，絕不似關東之濯濯。角百對，只可煎膠二十餘觔。鹿雖多，街市求一臠不得。冬春時，社番截成方塊，重可觔餘，皆用鹽漬運致府治；色黑味變，不堪下箸；而值亦不輕。

『福州東島，視彭湖為近，內惟產鹿，千百為群；島人捕得，取其腸胃連糞食之，以為至美。其全體，則鬻之福州人。今所鬻鹿脯、鹿筋，皆東島物也。』（《玉堂薈記》）

『鹿以角紀年，凡角一岐為一年，猶馬紀歲以齒也。番人射鹿為生，未見七岐以上者。向謂鹿仙獸多壽，又謂五百歲而白、千歲而元，特妄言耳。竹塹番射得小鹿，通體純白，角才兩岐，要不過偶然毛色之異，書固未足盡信也。』（《番境補遺》）

『臺灣多野牛，千百為群。欲取之，先置木城四面，一面為門，驅之急，則皆入，入即扃閉而饑餓之，然後徐施羈靮，豢之芻豆，與家牛無異矣。』（《居易錄》）按木城應作木柵；飼蔗葉，非芻豆也。

馬小而力弱，異於內地；內山有山馬。

水沙連、紅頭嶼出黃羊，有鬻其皮以為褥者。

山鼠，土人捕獲，以蔗梗填腹，去毛炙黃，合豬肉煮食。又山貓，取其毛以束筆，微短而軟。鄉間亦有捕蟬，紙裹煨熟以下酒者。

『魚二種，志所未錄：一曰新婦啼；狀本鮮肥，熟則拳縮，意取新婦踧踖也。一曰飛藉魚，疑是沙燕所化，兩翼尚存；漁人伺夜深時懸燈以待，乃結陣飛入舟中，甚至舟力不勝滅燈以避』。『鯊魚，胎生。市得一魚，可四、五觔，用佐午炊；庖人剖腹，一小魚從中躍出，更得五六頭，投水中，皆遊去。』（《赤嵌集》）

鯊類不一，龍文鯊、雙髻鯊，志言之矣。外此有烏翅鯊，身圓，翅尾黑色；鋸仔鯊，齒長似鋸；鳥鯊，口闊，大者類百觔，能食人；虎鯊，頭斑如虎，齒迅利，噬人手足立斷；圓頭鯊，亦食人；鼠𧋋鯊，皮白，齒如梳；蛤𩸓鯊，口闊，尾尖；油鯊，身圓而長，尾似蝦尾；泥鰍鯊，口尖；青鯊，身青色；扁鯊，身扁尾小；乞食鯊，皮可飾刀鞘；狗纏鯊，身長尾尖；狗鯊，頭大，上有烏赤點，離水終日不死。

魴有錦魴，身圓，有花點，大者三、四百觔，皮生沙石，尾長數尺，骨弱肉粗；黃魴，身圓，黃色；泥魴，皮黑；掃帚魴，尾如魴；烏燕魴，頭、身、翅俱似燕，肉黑；四開魴，頭似燕，肉赤；鬼角燕魴，頭有軟角；水沉魴，澹紅色，身扁頭尖。

海翁魚，有言如小山，草木生之，樵者誤登其背，須臾轉徙，不知所之；此無可考。志云：「後壠番社有脊骨一節，高可五、六尺，兩人合抱未滿其圍」。漁人云，大者約三、四千觔，小者亦千餘觔、皮生沙石，刀箭不入。有自僵者，人從口中入，割取其油、以代膏火。肉粗，不可食。口中噴涎，常自為吞吐；有遺於海邊者，黑色、淺黃色不等，或云即龍涎。番每取之以賈利，真贗亦莫辨也。

志載諸魚已詳。又有金精魚，花點細鱗；三牙魚，或赤或白，有三齒；田鴿魚，體圓，兩鬚極長；梳齒魚，黑色，花點，齒如梳，魚肚食之立死；泥鱠魚，黑色，口闊，大者五、六十觔；珠鱠魚，黑色，身有紅白點；小鱠魚，黑色；小波浪魚，青身小尾；歸秉魚，身扁肉澀；赤海魚，紅色；刣額魚，金鱗，頭內有石子一枚；鱤魚，口邊有兩大刺；牛尾魚，狀似牛尾；泥龍魚，身長有暗刺；青箭魚，色青口尖，行如箭；交網魚，色烏、赤兩種；牛牯䱀，頭闊，皮青；金梭魚，金鱗，身軟；竹梭魚，口尖，身長；飛烏魚，色青，有翅能飛；咬網狗，黑色，歪口無分左右；海鱱魚，頭大，皮黑；𠲒 西魚，身扁，色白，有刺；圭糍魚，色黑，唇厚；遍身苦魚，身有花點；安米魚，細鱗，有赤有白；旗魚，色黑，大者六、七百觔，小者百餘觔，背翅如旗，鼻頭一刺長二、三尺，極堅利，水面毆魚如飛，船為所刺，即不能脫，身一轉動，船立沈；蜈魚，俗呼海豎，頭似豬，大則千餘觔，小亦五、六百觔，常於水面躍起，高丈餘，噴水如雪，漁人見之即避。又海和尚，色赤，頭身似人形，四翅無鱗；海狗，頭似狗，尾尖，四翅；海馬，狀似馬，頸有鬃，亦四翅；漁人網獲，均為不詳。

土人呼蠣房為蠔，呼車螯為蟯。

蟹，螯生毛者；無毛者為蟳。有翠蟹，蔚然深藍，大不盈掌；巨者螯長六、七寸，殼有斑文，呼曰青腳𧒵。有虎蟳，《閩小紀》云：質粗味劣，無足取；殼極類門戶上所繪虎頭，色亦殷紅斑駁，人有鑲為酒器者；冬來生子，充盈臍外。

石蟳，赤色；沙鑽蟹，色黃，遍身有刺，遇人即伏沙底；沙馬蟹，色赤，走甚疾；大腳仙蟹，身小，一螯大，一螯小，色有赤、白；虎獅蟹，遍身紅點；青蚶蟹，青白色，兩螯大；金錢蟹，身扁，赤黑色。

䵶鼊，龜屬，卵生，狀似鱉，四足漫胡，無指爪；大者百餘觔，小者數十觔。常從海岸赴山凹，鑽孔伏卵；人伺其來時，尾而逐之，行甚疾，眾並力反其背，則不能動矣。剝割時，兩目淚下。嗜者謂味同牛肉，值亦相等。甲可亂瑇瑁，亦以飾物；但薄而色淺；不任作器。市販鹿膠，每以其板殼與鹿角骨同煎。南路龜壁港以此名，今寫訛；劉欣期交州記作蚼𧓄。

文蛤，味極鮮美。往年絕少，惟癸卯春夏魚市不絕。西溪叢話：「蛤蜊、文蛤，皆一潮生一暈」。《博物志》云：「東海有蛤，鳥常食之；殼在海岸，潮水往來碏薄，潔白如雪，入藥最精」。往在大擔僧寺，見海邊蛤殼，各種奇異，有競為攜取者。

龍蝦，昂首奮角，如畫龍狀；甲硬如蟹殼，鬚長二尺餘，鉗六、七寸，上有芒刺，尾下子纍纍相屬。又有九節蝦。

海龍，產彭湖，冬日雙躍海灘，漁人獲之號為珍物。首尾似龍，無爪牙，長不徑尺；或云入藥功倍海馬。

海蒜，一名海腎；殼類蛤，肉垂三寸餘，白色，上有黑點，形狀甚劣。食之多患腹瀉。

傳說北路有巨蛇，可以吞鹿，名鉤蛇；能以尾取物。余始來此，坐簷下，有聲如雀，卻不見有飛鳥，後迺知為蜥蜴鳴也。林僉事麟焻〈使琉球竹枝詞〉：「靜聽盤窗蜥蜴聲」。其自注云：「蜥蜴能鳴，聲如麻雀」；海外蜥蜴俱能鳴耳。

海舟夜眠，潛伏艙內，尚喜無蚊。臺地四時皆受其害，更有不見不聞而為所刺，愈抓搔則愈癢。《閩小紀》云：「閩地有小蟲若微塵，視之不見，刺人較蚊蚋尤甚；密帷亦不能間之，名沒子」。

四時階砌蛩鳴不絕；蟬於二月即嗓樹間。聽蟲鳴以占候，未可與此地律也。

蜈蚣，腹下有光，夜間青熒，閃爍如螢；毒氣如琉璜，以足踏之，光熠耀不絕。

《南州異物志》：「寄居之蟲，如螺而有腳，形如蜘蛛；本無殼，入空螺殼中，戴以行，觸之縮足如螺閉戶，火炙之乃出走」；《異苑》謂：「鸚鵡螺常脫殼而朝遊，出則有蟲如蜘蛛入其殼中，戴以行，夕返則此蟲出」：庾闡所云「鸚鵡外遊，寄居負殼」者也。臺地呼寄生。

各省鹽，或煎或曬；臺地止於海岸曬鹽。府鹽埕二千七百四十三格，臺邑鹽埕一千四百二十一格，鳳邑鹽埕一千三百二十一格；每格廣狹不一，計丈定課，每丈徵銀四錢九分。諸邑無鹽埕。南社，冬日海岸水浸浮沙，凝而為鹽；掃取食之，不須煎曬。所產不多，漬物易壞。崇爻山有鹹水泉。番編竹為鑊，內外塗以泥，取其水煎之成鹽。

『余以採硫居臺郡，為購布、油、糖，鑄大鑊，治刀、斧、鋤、杓，規大小木桶，制秤、尺、斗、斛；布以給番人易硫土，油與大鑊所以煉硫，糖給工匠頻飲、頻浴體以避硫毒，鋤平土築基，刀、斧伐薪薙草，杓出硫於鑊，小桶凝硫，大桶貯水，秤、尺、斗、斛以衡量諸物。又購脫粟、鹽豉、筐、釜、碗、箸等率為百人具，計費千金。余乘笨車行十八日至後壠社，越三日至澹水港口，中流有雞心礁，海舶畏之，淺深莫定。余停車欲渡，有飛虻億萬，如急雨驟至，衣不能蔽。又五日，至肩脰門，為茅廬二十間。給眾番布七尺，易土一筐，約二百七、八十觔。土黃黑不一色，質沈重有光芒，撚之颯颯有聲者佳。煉法：槌碎如粉曝乾，鑊中先入油十餘觔，徐入乾土，以大竹為十字架，兩人各持一端攪之，土中硫得油自出，頻頻加土加油，至於滿鑊，約入土八、九百觔，油則視土之優劣為多寡，油過不及皆能損硫。土既優，用油適當，一鑊可得淨硫四、五百觔，否或一、二百觔，下則數十觔；關鍵在油，而工人視火候亦有微權也。余問番人硫土所產，指茅廬後山麓間。明日坐莽葛，緣溪入，溪盡為南北社，呼社人為導；東行半里，茅棘高丈餘，兩手排之，側身而入。草下一徑，僅容蛇伏。約行二、三里，涉兩小溪，復入深林中；越峻坡五、六，值大溪，溪廣四、五丈，水石皆藍靛色。導人謂此水源出硫穴，下是沸泉也。余以指試之，熱甚。扶杖躡巉石度，更進二、三里，林木忽斷，始見前山；又陟一小巔，覺履底漸熱，草色萎黃；望前山半麓，白氣縷縷，如山雲乍吐，搖曳青嶂間。導人指曰，是硫穴也。風至硫氣甚惡。更進半里，草木不生，地熱如炙。左右兩山多巨石，剝蝕如粉；白氣五十餘道，皆從地底騰激而出，沸珠噴濺，出地尺許。余即穴旁視之，聞怒雷震盪地底，而驚濤與鼎沸聲間之；地復岌岌欲動，令人心悸。周廣百畝間，實一大沸鑊；蓋上所賴以不陷者，熱氣鼓之耳。右旁巨石間，一穴獨大；即石上俯瞰之，毒焰撲人，目不能視，觸腦欲裂，急退百步乃止。左旁一溪，聲如倒峽，即飛泉所出源也。還就深林小憩，循舊路返。衣染硫氣，累日不散。又有不用煎熬自然成磺者，色黃如蜜蠟，名曰磺花。』（《海外紀略》）