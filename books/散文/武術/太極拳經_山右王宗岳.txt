太極拳經 山右王宗岳

十三勢論

一舉動周身俱要輕靈，尤須貫串。氣宜鼓盪，神宜內斂。無使有缺陷處，無使有凹凸處，無使有斷續處。其根在腳，發於腿，主宰於腰，行於手指。由腳而腿而腰，總須完整一氣，前進退後，乃能得機得勢。有不得機得勢處，身便散亂，其病必於腰腿求之。上下前後左右皆然。凡此皆是意，不在外面。有上即有下，有前即有後，有左即有右。如意要向上即寓下意，若將物掀起而加以挫之之意，斯其根自斷，乃壞之速而無疑。虛實宜分清楚，一處自有一處虛實，處處總此一虛實，周身節節貫串，無令絲毫間斷耳。

太極拳論

太極者，無極而生，動靜之機，陰陽之母也。動之則分，靜之則合，無過不及，隨曲就伸。人剛我柔謂之走，我順人背謂之黏。動急則急應，動緩則緩隨，雖變化萬端，而理為一貫。由著熟而漸悟懂勁，由懂勁而階及神明。然非功力之久，不能豁然貫通焉。

虛靈頂勁，氣沈丹田，不偏不倚，忽隱忽現。左重則左虛，右重則右杳。仰之則彌高，俯之則彌深，進之則愈長，退之則愈促。一羽不能加，蠅蟲不能落，人不知我，我獨知人，英雄所向無敵，蓋皆由此而及也。斯技旁門甚多，雖勢有區別，概不外乎壯欺弱、慢讓快耳！有力打無力，手慢讓手快，是皆先天自然之能，非關學力而有為也。察「四兩撥千斤」之句，顯非力勝。觀耄耋能禦眾之形，快何能為？立如平準，活似車輪；偏沈則隨，雙重則滯。每見數年純功，不能運化者，率自為人制，雙重之病未悟耳。欲避此病，須知陰陽：黏即是走，走即是黏；陰不離陽，陽不離陰；陰陽相濟，方為懂勁。懂勁後愈練愈精，默識揣摩，漸至從心所欲。本是捨己從人，多誤捨近求遠，所謂差之毫釐，謬之千里，學者不可不詳辨焉！是為論。

太極拳解

長拳者。如長江大海。滔滔不絕。掤、(手履)、擠、按、採、挒、肘、靠。此八卦也。進步、退步、左顧、右盼、中定。此五行也。掤、(手履)、擠、按, 即乾、坤、坎、離, 四正方也。採、挒、肘、靠,即巽、震、兌、艮, 四斜角也。進、退、顧、盼、定。即金、木、水、火、土也。合之則為十三勢。此係武當張三丰祖師遺論, 欲天下豪傑延年益壽, 不徒作技藝之末也。

十三勢歌

十三總勢莫輕視，命意源頭在腰際。 變轉虛實須留意，氣遍周身不少滯。 靜中觸動動猶靜，因敵變化示神奇。 勢勢存心揆用意，得來不覺費工夫。 刻刻留心在腰間，腹內鬆淨氣騰然。 尾閭中正神貫頂，滿身輕利頂頭懸。 仔細留心向推求，屈伸開合聽自由。 入門引路須口授，工夫無息法自修。 若言體用何為準，意氣君來骨肉臣。 詳推用意終何在，益壽延年不老春。 歌兮歌兮百四十，字字真切義無遺。 若不向此推求去，枉費工夫遺嘆惜。

打手歌

掤履擠按須認真。上下相隨人難進。任他巨力來打我。牽動四兩撥千斤。引進落空合即出。粘連黏隨不丟頂。 又曰。彼不動。己不動。彼微動。己先動。勁似鬆非鬆。將展未展。勁斷意不斷。

十三勢行功心解

　　以心行氣，務令沉著，乃能收斂入骨。以氣運身，務令順遂，乃能便利從心。精神能提得起，則無遲重之虞，所謂「頂頭懸」也。意氣須換得靈，乃有圓活之趣。所謂「變動虛實」也。發勁須沉者鬆淨，專注一方；立身須中正安舒，支撐八面。行氣如九曲珠，無往不利〈氣遍身軀之謂〉。運勁如百煉鋼，何堅不摧？形如捕兔之鶻，神如捕鼠之貓。靜如山岳，動若江河。蓄勁如開弓，發勁如放箭。曲中求直，蓄而後發。力由脊發，步隨身換。收即是放，斷而復連。往復須有摺疊，進退須有轉換。極柔軟然後極堅剛，能呼吸然後能靈活。氣以直養而無害，勁以曲蓄而有餘。心為令。氣為旗，腰為纛。先求開展。後求緊湊，乃可臻於縝密矣。

　　又曰：先在心，後在身，腹鬆，氣歛入骨，神舒體靜，刻刻在心。切記「一動無有不動，一靜無有不靜」。牽動往來氣貼背，斂入脊骨。內固精神 ，外示安逸。邁步如貓行，運勁如抽絲。全神意在精神，不在氣，在氣則滯。有氣者無力，無氣者純剛。氣若車輪，腰如車軸。

十三勢名目

攬雀尾。單鞭。提手上勢。白鶴亮翅。摟膝拗步。手揮琵琶勢。進步搬攔捶。如封似閉。抱虎歸山。攬雀尾。肘底看捶。倒輦猴。斜飛勢。提手上勢。白鶴亮翅。摟膝拗步。海底針。扇通臂。撇身捶。卻步搬 攔捶。上勢攬雀尾。單鞭。雲手。高探馬。左右分腳。轉身蹬腳。進步栽捶。翻身撇身捶。反身二起腳。上步挫捶。雙風貫耳。披身踢腳。轉身蹬腳。斜單鞭。野馬分鬃。玉女穿梭。單鞭。雲手下勢。金雞獨立。倒輦猴。斜飛勢。提手上勢。白鶴亮翅。摟膝拗步。海底針。扇通臂。上勢攬雀尾。單鞭。雲手。高探馬。十字擺連。摟膝指捶。上勢攬雀尾。單鞭下勢。上步七星。退步跨虎。轉腳擺連。彎弓射虎。上步攬雀尾。合太極。