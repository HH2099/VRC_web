中國小說史略
作者：魯迅　1924年
--
第二篇　神話與傳說
　　誌怪之作，莊子謂有齊諧，列子則稱夷堅，然皆寓言，不足征信。《漢志》乃云出於稗官，然稗官者，職惟采集而非創作，「街談巷語」自生於民間，固非一誰某之所獨造也，探其本根，則亦猶他民族然，在於神話與傳說。

　　昔者初民，見天地萬物，變異不常，其諸現象，又出於人力所能以上，則自造眾說以解釋之：凡所解釋，今謂之神話。神話大抵以一「神格」為中樞，又推演為敘說，而於所敘說之神，之事，又從而信仰敬畏之，於是歌頌其威靈，致美於壇廟，久而愈進，文物遂繁。故神話不特為宗教之萌芽，美術所由起，且實為文章之淵源。惟神話雖生文章，而詩人則為神話之仇敵，蓋當歌頌記敘之際，每不免有所粉飾，失其本來，是以神話雖托詩歌以光大，以存留，然亦因之而改易，而銷歇也。如天地開闢之說，在中國所留遺者，已設想較高，而初民之本色不可見，即其例矣。

　　天地混沌如雞子，盤古生其中，一萬八千歲。天地開闢，陽清為天，陰濁為地，盤古在其中，一日九變，神於天，聖於地。天日高一丈，地日厚一丈，盤古日長一丈，如此萬八千歲，天數極高，地數極深，盤古極長。後乃有三皇。（《藝文類聚》一引徐整《三五歷記》）

　　天地，亦物也。物有不足，故昔者女媧氏練五色石以補其闕，斷鰲之足以立四極。其後共工氏與顓頊爭為帝，怒而觸不周之山，折天柱，絕地維，故天傾西北，日月星辰就焉，地不滿東南，故百川水潦歸焉。（《列子》《湯問》）

　　迨神話演進，則為中樞者漸近於人性，凡所敘述，今謂之傳說。傳說之所道，或為神性之人，或為古英雄，其奇才異能神勇為凡人所不及，而由於天授，或有天相者，筒狄吞燕卵而生商，劉媼得交龍而孕季，皆其例也。此外尚甚眾。

　　堯之時，十日並出，焦禾稼，殺草木，而民無所食。

　　猰貐鑿齒九嬰大風封豨脩蛇，皆為民害。堯乃使羿……

　　上射十日而下殺猰貐。……萬民皆喜，置堯以為天子。

　　（《淮南子》《本經訓》）

　　羿請不死之藥於西王母，姮娥竊以奔月。（《淮南子》《覽冥訓》。高誘註曰，姮娥羿妻。羿請不死之藥於西王母，未及服之。姮娥盜食之，得仙，奔入月中為月精。）

　　昔堯殛鯀於羽山，其神化為黃熊以入於羽淵。（《春秋》《左氏傳》）

　　瞽瞍使舜上塗廩，從下縱火焚廩，舜乃以兩笠自扞而下去，得不死。瞽瞍又使舜穿井，舜穿井為匿空，旁出。（《史記》《舜本紀》）中國之神話與傳說，今尚無集錄為專書者，僅散見於古籍，而《山海經》中特多。《山海經》今所傳本十八卷，記海內外山川神祇異物及祭祀所宜，以為禹益作者固非，而謂因《楚辭》而造者亦未是；

　　所載祠神之物多用糈（精米），與巫術合，蓋古之巫書也，然秦漢人亦有增益。其最為世間所知，常引為故實者，有昆侖山與西王母。

　　昆侖之丘，是實惟帝之下都，神陸吾司之，其神狀虎身而九尾，人面而虎爪。是神也，司天之九部及帝之囿時。（《西山經》）

　　玉山，是西王母所居也。西王母其狀如人，豹尾虎齒而善嘯，蓬發戴勝，是司天之厲及五殘。（同上）

　　昆侖之墟方八百里，高萬仞；上有木禾，長五尋，大五圍；面有九井，以玉為檻；面有九門，門有開明獸守之。百神之所在。在八隅之巖，赤水之際，非仁羿莫能上。（《海內西經》）

　　西王母梯幾而戴勝杖（案此字當衍），其南有三青鳥，為西王母取食，在昆侖墟北。（《海內北經》）

　　大荒之中有山，名曰豐沮玉門，日月所入。有靈山，巫咸、巫即、巫朌、巫彭、巫姑、巫真、巫禮、巫抵、巫謝、巫羅十巫，從此升降，百藥爰在。（《大荒西經》）

　　西海之南，流沙之濱，赤水之後，黑水之前，有大山，名曰昆侖之丘。有神人面虎身有尾皆白處之。其下有弱水之淵環之。其外有炎火之山，投物輒然。有人戴勝，虎齒豹尾，穴處，名曰西王母。此山萬物盡有。（同上）

　　晉咸寧五年，汲縣民不準盜發魏襄王冢，得竹書《穆天子傳》五篇，又雜書十九篇。《穆天子傳》今存，凡六卷；前五卷記周穆王駕八駿西征之事，後一卷記盛姬卒於途次以至反葬，蓋即雜書之一篇。傳亦言見西王母，而不敘諸異相，其狀已頗近於人王。

　　吉日甲子，天子賓於西王母，乃執白圭玄璧以見西王母。好獻錦組百純，白組三百純，西王母再拜受之。乙丑，天子觴西王母於瑤池之上。西王母為天子謠，曰，「白雲在天，山䧙自出，道里悠遠，山川間之，將子無死，尚能復來。」天子答之曰，「予歸東土，和治諸夏，萬民平均，吾願見汝，比及三年，將復而野。」天子遂驅升於弇山，乃紀丌跡於弇山之石，而樹之槐，眉曰西王母之山。（卷三）

　　有虎在乎葭中。天子將至。七萃之士高奔戎請生捕虎，必全之，乃生捕虎而獻之。天子命之為柙而畜之東虞，是為虎牢。天子賜奔戎畋馬十駟，歸之太牢，奔戎再拜稽首。（卷五）

　　漢應劭說，《周書》為虞初小說所本，而今本《逸周書》中惟《克殷》《世俘》《王會》《太子晉》四篇，記述頗多誇飾，類於傳說，余文不然。至汲冢所出周時竹書中，本有《瑣語》十一篇，為諸國卜夢妖怪相書，今佚，《太平御覽》間引其文；又汲縣有晉立《呂望表》，亦引《周志》，皆記夢驗，甚似小說，或虞初所本者為此等，然別無顯證，亦難以定之。

　　齊景公伐宋，至曲陵，夢見有短丈夫賓於前。晏子曰，「君所夢何如哉？」公曰，「其賓者甚短，大上小下，其言甚怒，好俯。」晏子曰，「如是，則伊尹也。伊尹甚大而短，大上小下，赤色而髯，其言好俯而下聲。」公曰，「是矣。」晏子曰，「是怒君師，不如違之。」遂不果伐宋。

　　（《太平御覽》三百七十八）

　　文王夢天帝服玄禳以立於令狐之津。帝曰，「昌，賜汝望。」文王再拜稽首，太公於後亦再拜稽首。文王夢之之夜，太公夢之亦然。其後文王見太公而訆之曰，「而名為望乎？」答曰，「唯，為望。」文王曰，「吾如有所見於汝。」太公言其年月與其日，且盡道其言，「臣以此得見也。」文王曰，「有之，有之。 」遂與之歸，以為卿士。

　　（晉立《太公呂望表》石刻，以東魏立《呂望表》補闕字。）

　　他如漢前之《燕丹子》，漢楊雄之《蜀王本紀》，趙曄之《吳越春秋》，袁康，吳平之《越絕書》等，雖本史實，並含異聞。若求之詩歌，則屈原所賦，尤在《天問》中，多見神話與傳說，如「夜光何德，死則又育？厥利惟何，而顧菟在腹？」「鯀何所營？禹何所成？康回憑怒，地何故以東南傾？」「昆侖縣圃，其凥安在？增城九重，其高幾裏？」「鯪魚何所？鬿堆焉處？羿焉弓畢日？烏焉解羽？」是也。王逸曰，「屈原放逐，仿徨山澤，見楚有先王之廟及公卿祠堂，圖畫天地山川神靈琦瑋譎佹及古賢聖怪物行事，……因書其壁，何而問之。」（本書註）是知此種故事，當時不特流傳人口，且用為廟堂文飾矣。其流風至漢不絕，今在墟墓間猶見有石刻神祇怪物聖哲士女之圖。晉既得汲冢書，郭璞為《穆天子傳》作註，又註《山海經》，作圖贊，其後江灌亦有圖贊，蓋神異之說，晉以後尚為人士所深愛。然自古以來，終不聞有薈萃融鑄為巨制，如希臘史詩者，第用為詩文藻飾，而於小說中常見其跡象而已。

　　中國神話之所以僅存零星者，說者謂有二故：一者華土之民，先居黃河流域，頗乏天惠，其生也勤，故重實際而黜玄想，不更能集古傳以成大文。二者孔子出，以修身齊家治國平天下等實用為教，不欲言鬼神，太古荒唐之說，俱為儒者所不道，故其後不特無所光大，而又有散亡。

　　然詳案之，其故殆尤在神鬼之不別。天神地祇人鬼，古者雖若有辨，而人鬼亦得為神祇。人神淆雜，則原始信仰無由蛻盡；原始信仰存則類於傳說之言日出而不已，而舊有者於是僵死，新出者亦更無光焰也。如下例，前二為隨時可生新神，後三為舊神有轉換而無演進。

　　蔣子文，廣陵人也，嗜酒好色，佻撻無度；常自謂骨青，死當為神。漢末為秣陵尉，逐賊至鍾山下，賊擊傷額，因解綬縛之，有頃遂死。及吳先主之初，其故吏見文於道，……謂曰，「我當為此土地神，以福爾下民，爾可宣告百姓，為我立廟，不爾，將有大咎。」是歲夏大疫，百姓輒相恐動，頗有竊祠之者矣。（《太平廣記》二九三引《搜神記》）

　　世有紫姑神，古來相傳云是人家妾，為大婦所嫉，每以穢事相次役，正月十五日感激而死。故世人以其日作其形，夜於廁間或豬欄邊迎之。……投者覺重（案投當作捉，持也），便是神來，奠設酒果，亦覺貌輝輝有色，即跳躞不住；能占眾事，卜未來蠶桑，又善射鉤；好則大儛，惡便仰眠。（《異苑》五）

　　滄海之中，有度朔之山，上有大桃木，……其枝間東北曰鬼門，萬鬼所出入也。上有二神人，一曰神荼，一曰郁壘，主閱領萬鬼，害惡之鬼，執以葦索而以食虎。於是黃帝乃作禮，以時驅之，立大桃人，門戶畫神荼郁壘與虎，懸葦索，以禦凶魅。（《論衡》二十二引《山海經》，案今本中無之。）

　　東南有桃都山，……下有二神，左名隆，右名窌，並執葦索，伺不祥之鬼，得而煞之。今人正朝作兩桃人立門旁，……蓋遺象也。（《太平御覽》二九及九一八引《玄中記》以《玉燭寶典》註補）

　　門神，乃是唐朝秦叔保胡敬德二將軍也。按傳，唐太宗不豫，寢門外拋磚弄瓦，鬼魅呼號。……太宗懼之，以告群臣。秦叔保出班奏曰，「臣平生殺人如剖瓜，積屍如聚蟻，何懼魍魎乎？願同胡敬德戎裝立門外以伺。」太宗可其奏，夜果無警，太宗嘉之，命畫工圖二人之形像，……懸於宮掖之左右門，邪祟以息。後世沿襲，遂永為門神。（《三教搜神大全》七）