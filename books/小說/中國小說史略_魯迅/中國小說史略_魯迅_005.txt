中國小說史略
作者：魯迅　1924年
--
第五篇　六朝之鬼神誌怪書（上）
　　中國本信巫，秦漢以來，神仙之說盛行，漢末又大暢巫風，而鬼道愈熾；會小乘佛教亦入中土，漸見流傳。凡此，皆張皇鬼神，稱道靈異，故自晉訖隋，特多鬼神誌怪之書。其書有出於文人者，有出於教徒者。文人之作，雖非如釋道二家，意在自神其教，然亦非有意為小說，蓋當時以為幽明雖殊途，而人鬼乃皆實有，故其敘述異事，與記載人間常事，自視固無誠妄之別矣。

　　《隋志》有《列異傳》三卷，魏文帝撰，今佚。惟古來文籍中頗多引用，故猶得見其遺文，則正如《隋志》所言，「以序鬼物奇怪之事」者也。文中有甘露年間事，在文帝後，或後人有增益，或撰人是假託，皆不可知。兩《唐志》皆云張華撰，亦別無佐證，殆後有悟其抵犧者，因改易之。惟宋裴松之《三國志註》，後魏酈道元《水經註》皆已徵引，則為魏晉人作無疑也。

　　南陽宗定伯年少時，夜行逢鬼，問曰，「誰？」鬼曰，「鬼也。」鬼曰，「卿復誰？」定伯欺之，言我亦鬼也。鬼問欲至何所，答曰欲至宛市，鬼言我亦欲至宛市。共行數里，鬼言步行大亟，可共叠相擔也。定伯曰大善。鬼便先擔定伯數里，鬼言卿大重，將非鬼也？定伯言，我新死，故重耳。定伯因復擔鬼，鬼略無重。如是再三。定伯復言，我新死，不知鬼悉何所畏忌？鬼曰，唯不喜人唾。……行欲至宛市，定伯便擔鬼至頭上，急持之。鬼大呼，聲咋咋索下。不復聽之，徑至宛市中，著地化為一羊。便賣之。恐其便化，乃唾之，得錢千五百。（《太平御覽》八百八十四，《法苑珠林》六）

　　神仙麻姑降東陽蔡經家，手爪長四寸。經意曰：「此女子實好佳手，願得以搔背。」麻姑大怒。忽見經頓地，兩目流血。（《太平御覽》三百七十）

　　武晶新縣北山上有望夫石，狀若人立者。相傳云，昔有貞婦，其夫從役，遠赴國難，婦攜幼子，餞送此山，立望而形化為石。（《太平御覽》八百八十八）

　　晉以後人之造偽書，於記註殊方異物者每云張華，亦如言仙人神境者之好稱東方朔。張華字茂先，范陽方城人，魏初舉太常博士，入晉官至司空，領著作，封壯武郡公，永康元年四月趙王倫之變，華被害，夷三族，時年六十九（二三二——三〇〇），傳在《晉書》。華既通圖緯，又多覽方伎書，能識災祥異物，故有博物洽聞之稱，然亦遂多附會之說。梁蕭綺所錄王嘉《拾遺記》（九）言華嘗「捃采天下遺逸，自書契之始，考驗神怪，及世間閭里所說，造《博物態》四百卷，奏於武帝」，帝令芟截浮疑，分為十卷。其書今存，乃類記異境奇物及古代瑣聞雜事，皆刺取故書，殊乏新異，不能副其名，或由後人綴輯復成，非其原本歟？今所存漢至隋小說，大抵此類。

　　《周書》曰，「西域獻火浣布，昆吾氏獻切玉刀，火浣布汙則燒之則潔，刀切玉如蠟。」布漢世有獻者，刀則未聞。（卷二《異產》）

　　取鱉銼令如棋子大，搗赤莧汁和合，厚以茅苞，五六月中作，投池中，經旬臠臠盡成鱉也。（卷四《戲術》）

　　燕太子丹質於秦，……欲歸，請於秦王。王不聽。謬言曰，「令烏頭白，馬生角，乃可。」丹仰而嘆，烏即頭白，俯而嗟，馬生角。秦王不得已而遣之，為機發之橋，欲陷丹，丹驅馳過之而橋不發。遁到關，關門不開，丹為雞鳴，於是眾雞悉鳴，遂歸。（卷八《史補》）

　　老子云，「萬民皆付西王母；唯王，聖人，真人，仙人，道人之命，上屬九天君耳。」（卷九《雜說》上）

　　新蔡干寶字令升，晉中興後置史官，寶始以著作郎領國史，因家貧求補山陰令，遷始安太守，王導請為司徒右長史，遷散騎常侍（四世紀中）。寶著《晉紀》二十卷，時稱良史；

　　而性好陰陽術數，嘗感於其父婢死而再生，及其兄氣絕復蘇，自言見天神事，乃撰《搜神記》二十卷。以「發明神道之不誣」（自序中語），見《晉書》本傳。《搜神記》今存者正二十卷，然亦非原書，其書於神祇靈異人物變化之外，頗言神仙五行，又偶有釋氏說。

　　漢下邳周式，嘗至東海，道逢一吏，持一卷書，求寄載，行十餘里，謂式曰，「吾暫有所過，留書寄君船中，慎勿發之！」去後，式盜發視，書旨諸死人錄，下條有式名。須臾吏還，式猶視書。吏怒曰，「故以相告，而忽視之！」式叩頭流血，良久，吏曰，「感卿遠相載，此書不可除卿名，今日已去，還家三年勿出門，可得度也。勿道見吾書！」式還，不出已二年餘，家皆怪之。鄰人卒亡，父怒使往吊之，式不得已，適出門，便見此吏。吏曰，「吾令汝三年勿出，而今出門，知復奈何？吾求不見連累為鞭杖，今已見汝，可復奈何？後三日日中，當相取也。」

　　……至三日日中，果見來取，便死。（卷五）

　　阮瞻字千里，素執無鬼論，物莫能難，每自謂此理足以辨正幽明。忽有客通名詣瞻，寒溫畢，聊談名理，客甚有才辨，瞻與之言良久，及鬼神之事，反復甚苦，客遂屈，乃作色曰，「鬼神古今聖賢所共傳，君何得獨言無？

　　即仆便是鬼！」於是變為異形，須臾消滅。瞻默然，意色大惡，歲余而卒。（卷十六）

　　焦湖廟有一玉枕，枕有小坼。時單父縣人楊林為賈客，至廟祈求，廟巫謂曰，「君欲好婚否？」林曰，「幸甚。」

　　巫即遣林近枕邊，因入坼中，遂見朱樓瓊室。有趙太尉在其中，即嫁女與林，生六子，皆為秘書郎。歷數十年，並無思歸之志，忽如夢覺，猶在枕傍，林愴然久之。（今本無此條，見《太平寰宇記》一百二十六引）

　　續干寶書者，有《搜神後記》十卷。題陶潛撰。其書今具存，亦記靈異變化之事如前記，陶潛曠達，未必拳拳於鬼神，蓋偽托也。

　　干寶字令升，其先新蔡人。父瑩，有嬖妄。母至妒，寶父葬時，因生推婢著藏中，寶兄弟年小，不之審也。經十年而母喪，開墓，見其妾伏棺上，衣服如生，就視猶暖，輿還家，終日而蘇，云寶父常致飲食，與之寢接，恩情如生。家中吉凶輒語之，校之悉驗，平復數年後方卒。

　　寶兄常病，氣絕積日不冷，後遂寤，云見天地間鬼神事，如夢覺，不自知死。（卷四）

　　晉中興後，譙郡周子文家在晉陵，少時喜射獵。常入山，忽山岫間有一人長五六丈，手捉弓箭，箭鏑頭廣二尺許，白如霜雪，忽出聲喚曰，「阿鼠！」（原註，子文小字）子文不覺應曰「喏」。此人便牽弓滿鏑向子文，子文便失魂厭伏。（卷七）

　　晉時，又有荀氏作《靈鬼志》，陸氏作《異林》，西戎主簿戴祚作《甄異傳》，祖沖之作《述異記》，祖臺之作《誌怪》，此外作誌怪者尚多，有孔氏殖氏曹毗等，今俱佚，間存遺文。至於現行之《述異記》二卷，稱梁任昉撰者，則唐宋間人偽作，而襲祖沖之之書名者也，故唐人書中皆未嘗引。

　　劉敬叔字敬叔，彭城人，少穎敏有異才，晉末拜南平國郎中令，入宋為給事黃門郎，數年，以病免，泰始中卒於家（約三九〇——四七〇），所著有《異苑》十餘卷，行世。

　　（詳見明胡震亨所作小傳，在汲古閣本《異苑》卷首）《異苑》今存者十卷，然亦非原書。

　　魏時，殿前大鐘無故大鳴，人皆異之，以問張華，華曰，「此蜀郡銅山崩，故鐘鳴應之耳。」尋蜀郡上其事，果如華言。（卷二）

　　義熙中，東海徐氏婢蘭忽患羸黃，而拂拭異常，共伺察之，見掃帚從壁角來趨婢床，乃取而焚之，婢即平復。（卷八）

　　晉太元十九年，鄱陽桓闡殺犬祭鄉里綏山，煮肉不熟。神怒，即下教於巫曰，「桓闡以肉生貽我，當謫令自食也。」其年忽變作虎，作虎之始，見人以斑皮衣之，即能跳躍噬逐。（卷八）

　　東莞劉邕性嗜食瘡痂，以為味似鰒魚。嘗詣孟靈休，靈休先患灸瘡，痂落在床，邕取食之，靈休大驚，痂未落者悉褫取飴邕。南康國吏二百許人，不問有罪無罪，遞與鞭，瘡痂落，常以給膳。（卷十）

　　臨川王劉義慶（四〇三——四四四）為性簡素，愛好文義，撰述甚多（詳見《宋書》《宗室傳》），有《幽明錄》三十卷，見《隋志》史部雜傳類，《新唐志》入小說。其書今雖不存，而他書征引甚多，大抵如《搜神》《列異》之類；然似皆集錄前人撰作，非自造也。唐時嘗盛行，劉知幾（《史通》）云《晉書》多取之。

　　宋散騎侍郎東陽無疑有《齊諧記》七卷，亦見《隋志》，今佚。梁吳均作《續齊諧記》一卷，今尚存，然亦非原本。

　　吳均字叔癢，吳興故鄣人，天監初為吳興主簿，旋兼建安王偉記室，終除奉朝請，以撰《齊春秋》不實免職，已而復召，使撰通史，未就，普通元年卒，年五十二（四六九——五二〇），事詳《梁書》《文學傳》。均夙有詩名，文體清拔，好事者或模擬之，稱「吳均體」，故其為小說，亦卓然可觀，唐宋文人多引為典據，陽羨鵝籠之記，尤其奇詭者也。

　　陽羨許彥於綏安山行，遇一書生，年十七八，臥路側，云腳痛，求寄鵝籠中。彥以為戲言，書生便入籠，籠亦不更廣，書生亦不更小，宛然與雙鵝並坐，鵝亦不驚。

　　彥負籠而去，都不覺重。前行息樹下，書生乃出籠謂彥曰，「欲為君薄設。」彥曰，「善。」乃口中吐出一銅奩子，奩子中具諸肴饌。……酒數行，謂彥曰，「向將一婦人自隨。今欲暫邀之。」彥曰，「善。」又於口中吐一女子，年可十五六，衣服綺麗，容貌殊絕，共坐宴。俄而書生醉臥，此女謂彥曰，「雖與書生結妻，而實懷怨，向亦竊得一男子同行，書生既眠，暫喚之，君幸勿言。」彥曰，「善。」女子於口中吐出一男子，年可二十三四，亦穎悟可愛，乃與彥敘寒溫。書生臥欲覺，女子口吐一錦行障遮書生，書生乃留女子共臥。男子謂彥曰，「此女雖有情，心亦不盡，向復竊得一女人同行，今欲暫見之，願君勿泄。」彥曰，「 善。」男子又於口中吐一婦人，年可二十許，共酌，戲談甚久，聞書生動聲，男子曰，「二人眠已覺。」

　　因取所吐女人，還納口中。須臾，書生處女乃出謂彥曰，「書生欲起。」乃吞向男子，獨對彥坐。然後書生起謂彥曰，「暫眠遂久，君獨坐，當悒悒耶？日又晚，當與君別。」

　　遂吞其女子，諸器皿悉納口中，留大銅盤可二尺廣，與彥別曰，「無以藉君，與君相憶也。」彥大元中為蘭臺令史，以盤餉侍中張散；散看其銘題，云是永平三年作。

　　然此類思想，蓋非中國所故有，段成式已謂出於天竺，《酉陽雜俎》（《續集》《貶誤篇》）云，「釋氏《譬喻經》云，昔梵誌作術，吐出一壺，中有女子與屏，處作家室。梵誌少息，女復作術，吐出一壺，中有男子，復與共臥。梵誌覺，次第互吞之，柱杖而去。余以吳均嘗覽此事，訝其說以為至怪也。」所云釋氏經者，即《舊雜譬喻經》，吳時康僧會譯，今尚存；而此一事，則復有他經為本，如《觀佛三昧海經》（卷一）說觀佛苦行時白毫毛相云，「天見毛內有百億光，其光微妙，不可具宣。於其光中，現化菩薩，皆修苦行，如此不異。菩薩不小，毛亦不大。」當又為梵誌吐壺相之淵源矣。魏晉以來，漸譯釋典，天竺故事亦流傳世間，文人喜其穎異，於有意或無意中用之，遂蛻化為國有，如晉人荀氏作《靈鬼志》，亦記道人入籠子中事，尚云來自外國，至吳均記，乃為中國之書生。

　　太元十二年，有道人外國來，能吞刀吐火，吐珠玉金銀，自說其所受師，即白衣，非沙門也。嘗行，見一人擔擔，上有小籠子，可受升餘，語擔人云，「吾步行病極，欲寄君擔。」擔人甚怪之，慮是狂人，便語之云，「自可耳。」……即入籠中，籠不更大，其人亦不更小，擔之亦不覺重於先。既行數十里，樹下住食，擔人呼共食，云「我自有食」，不肯出。……食未半，語擔人「我欲與婦共食」，即復口吐出女子，年二十許，衣裳容貌甚美，二人便共食。食欲竟，其夫便臥；婦語擔人，「我有外夫，欲來共食，夫覺，君勿道之。」婦便口中出一年少丈夫，共食。籠中便有三人，寬急之事，亦復不異。有頃，其夫動，如欲覺，婦便以外夫內口中。夫起，語擔人曰，「可去！」即以婦內口中，次及食器物。……（《法苑珠林》六十一，《太平御覽》三百五十九）