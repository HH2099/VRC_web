中國小說史略
作者：魯迅　1924年
--
第九篇　唐之傳奇文（下）
　　然傳奇諸作者中，有特有關系者二人：其一，所作不多而影響甚大，名亦甚盛者曰元稹；其二，多所著作，影響亦甚大而名不甚彰者曰李公佐。

　　元稹字微之，河南河內人，舉明經，補校書郎，元和初應制策第一，除左拾遺，歷監察禦史，坐事貶江陵，又自虢州長史征入，漸遷至中書舍人承旨學士，進工部侍郎同平章事，未幾罷相，出為同州刺史，又改越州，兼浙東觀察使。太和初，入為尚書左丞檢校戶部尚書，兼鄂州刺史武昌軍節度使，五年七月暴疾，一日而卒於鎮，時年五十三（七七九——八三一），兩《唐書》皆有傳。稹自少與白居易唱和，當時言詩者稱元白，號為“元和體”，然所傳小說，止《鶯鶯傳》（見《廣記》四百八十八）一篇。

　　《鶯鶯傳》者，即敘崔張故事，亦名《會真記》者也。略謂貞元中，有張生者，性貌溫美，非禮不動，年二十三未嘗近女色。時生遊於蒲，寓普救寺，適有崔氏孀婦將歸長安，過蒲，亦寓茲寺，緒其親則於張為異派之從母。會渾瑊薨，軍人因喪大擾蒲人，崔氏甚懼，而生與蒲將之黨有善，得將護之，十余日後廉使杜確來治軍，軍遂戢。崔氏由此甚感張生，因招宴，見其女鶯鶯，生惑焉，托崔之婢紅娘以《春詞》二首通意，是夕得彩箋，題其篇曰《明月三五夜》，辭云，“待月西廂下，迎風戶半開，隔墻花影動，疑是玉人來。”張喜且駭，已而崔至，則端服嚴容，責其非禮，竟去，張自失者久之，數夕後，崔又至，將曉而去，終夕無一言。

　　……張生辨色而興，自疑曰，“豈其夢邪？”及明，睹妝在臂，香在衣，淚光熒熒然猶瑩於茵席而已。是後又十余日，杳不復知。張生賦《會真詩》三十韻，未畢而紅娘適至，因授之，以貽崔氏。自是復容之，朝隱而出，暮隱而入，同安於曩所謂西廂者幾一月矣。張生常詰鄭氏之情，則曰，“我不可奈何矣。” 因欲就成之。無何，張生將至長安，先以情諭之，崔氏宛然無難詞，然而愁怨之容動人矣。將行之夕，不可復見，而張生遂西下。……

　　明年，文戰不利，張生遂止於京，貽書崔氏以廣其意，崔報之，而生發其書於所知，由是為時人傳說。楊巨源為賦《崔娘詩》，元稹亦續生《會真詩》三十韻，張之友聞者皆聳異，而張誌亦絕矣。元稹與張厚，問其說，張曰：

　　“大凡天之所命尤物也，不妖其身，必妖於人。使崔氏子遇合富貴，秉嬌寵，不為雲為雨，則為蛟為螭，吾不知其變化矣。昔殷之辛，周之幽，據萬乘之國，其勢甚厚，然而一女子敗之，潰其眾，屠其身，至今為天下僇笑，予之德不足以勝妖孽，是用忍情。”

　　越歲餘，崔已適人，張亦別娶，適過其所居，請以外兄見，崔終不出；後數日，張生將行，崔則賦詩一章以謝絕之云，“棄置今何道，當時且自親，還將舊來意，憐取眼前人。”自是遂不復知。時人多許張為善補過者雲。

　　元稹以張生自寓，述其親歷之境，雖文章尚非上乘，而時有情致，固亦可觀，惟篇末文過飾非，遂墮惡趣，而李紳楊巨源輩既各賦詩以張之，稹又早有詩名，後秉節鉞，故世人仍多樂道，宋趙德麟已取其事作《商調蝶戀花》十闋（見《侯鯖錄》），金則有董解元《弦索西廂》，元則有王實甫《西廂記》，關漢卿《續西廂記》，明則有李日華《南西廂記》，陸采《南西廂記》等，其他曰《竟》曰《翻》曰《後》曰《續》者尤繁，至今尚或稱道其事。唐人傳奇留遺不少，而後來煊赫如是者，惟此篇及李朝威《柳毅傳》而已。

　　李公佐字顓蒙，隴西人，嘗舉進士，元和中為江淮從事，後罷歸長安（見所作《謝小娥傳》中），會昌初，又為楊府錄事，大中二年，坐累削兩任官（見《唐書》《宣宗紀》），蓋生於代宗時，至宣宗初猶在（約七七○——八五○），余事未詳；

　　《新唐書》《宗室世系表》有千牛備身公佐，則別一人也。其著作今存四篇，《南柯太守傳》（見《廣記》四百七十五，題《淳于棼》，今據《唐語林》改正）最有名，傳言東平淳于棼家廣陵郡東十裏，宅南有大槐一株，貞元七年九月因沈醉致疾，二友扶生歸家，令臥東廡下，而自秣馬濯足以俟之。生就枕，昏然若夢，見二紫衣使稱奉王命相邀，出門登車，指古槐穴而去。使者驅車入穴，忽見山川，終入一大城，城樓上有金書題曰“大槐安國”。生既至，拜駙馬，復出為南柯太守，守郡三十載，“風化廣被，百姓歌謠，建功德碑，立生祠宇”，王甚重之，遞遷大位，生五男二女，後將兵與檀蘿國戰，敗績，公主又薨。生罷郡，而威福日盛，王疑憚之，遂禁生遊從，處之私第，已而送歸。既醒，則“見家之童仆擁篲於庭，二客濯足於榻，斜日未隱於西垣，余樽尚湛於東牖，夢中倏忽，若度一世矣。”其立意與《枕中記》同，而描摹更為盡致，明湯顯祖亦本之作傳奇曰《南柯記》。篇末言命仆發穴，以究根源，乃見蟻聚，悉符前夢，則假實證幻，余韻悠然，雖未盡於物情，已非《枕中》之所及矣。

　　……有大穴，根洞然明朗，可容一榻。上有積土壤以為城郭殿臺之狀，有蟻數斛，隱聚其中。中有小臺，其色若丹，二大蟻處之，素翼朱首，長可三寸，左右大蟻數十輔之，諸蟻不敢近，此其王矣：即槐安國都是也。又窮一穴，直上南枝可四丈，宛轉方中，亦有土城小樓，群蟻亦處其中：即生所領南柯郡也。……追想前事，感嘆於懷，……不欲令二客壞之，遽令掩塞如舊。……復念檀蘿征伐之事，又請二客訪跡於外，宅東一裏有古涸澗，側有大檀樹一株，藤蘿擁織，上不見日，旁有小穴，亦有群蟻隱聚其間。檀蘿之國，豈非此耶？嗟乎！蟻之靈異猶不可窮，況山藏木伏之大者所變化乎？……

　　《謝小娥傳》（見《廣記》四百九十一）言小娥姓謝，豫章人，八歲喪母，後嫁歷陽俠士段居貞。夫婦與父皆習賈，往來江湖間，為盜所殺，小娥亦折足墮水，他船拯起之，流轉至上元縣，依妙果寺尼以居。初，小娥嘗夢父告以仇人為“車中猴東門草”，又夢夫告以仇人為“禾中走一日夫”，廣求智者，皆不能解，至公佐乃辨之曰，“車中猴，車字去上下各一畫，是申字，又申屬猴，故曰車中猴；草下有門，門中有東，乃蘭字也。又禾中走是穿田過，辦是申字也；一日夫者，夫上更一畫，下有日，是春字也。殺汝父是申蘭，殺汝夫是申春，足可明矣。”小娥乃變男子服為傭保，果遇二賊於潯陽，刺殺之，並聞於官，擒其黨，而小娥得免死。解謎獲賊，甚乏理致，而當時亦盛傳，李復言已演其文入《續玄怪錄》，明人則本之作平話。（見《拍案驚奇》十九）

　　所余二篇，其一未詳原題，《廣記》則題曰《廬江馮媼》（三百四十三），記董江妻亡更娶，而媼見有女泣路隅一室中，後乃知即亡人之墓，董聞則罪以妖妄，逐媼去之，其事甚簡，故文亦不華。其一曰《古嶽瀆經》（見《廣記》四百六十七，題曰《李湯》），有李湯者，永泰時楚州刺史，聞漁人見龜山下水中有大鐵鎖，乃以人牛曳出之，風濤陡作，“一獸狀有如猿，白首長鬐，雪牙金爪，闖然上岸，高五丈許，蹲踞之狀若猿猴，但兩目不能開，兀若昏昧，……久乃引頸伸欠，雙目忽開，光彩若電，顧視人焉，欲發狂怒。觀者奔走，獸亦徐徐引鎖曳牛入水去，竟不復出。”當時湯與楚州知名之士，皆錯愕不知其由。後公佐訪古東吳，泛洞庭，登包山，入靈洞，探仙書，於石穴間得《古嶽瀆經》第八卷，乃得其故，而其經文字奇古，編次蠹毀，頗不能解，公佐與道士焦君共詳讀之，如下文：

　　“禹理水，三至桐柏山，驚風走雷，石號木鳴，土伯擁川，天老肅兵，功不能興。禹怒，召集百靈，授命羹龍，桐柏等山君長稽首請命，禹因囚鴻濛氏，章商氏，兜盧氏，犁婁氏，乃獲淮渦水神名無支祁，善應對言語，辨江淮之淺深，原隰之遠近，形若猿猴，縮鼻高額，青軀白首，金目雪牙，頸伸百尺，力逾九象，搏擊騰踔疾奔，輕利倏忽，聞視不可久。禹授之童律，不能制；授之烏木由，不能制；授之庚辰，能制。鴟脾桓胡木魅水靈山祆石怪奔號聚繞，以數千載，庚辰以戰（一作戟）逐去，頸鎖大索，鼻穿金鈴，徙淮陰之龜山之足下，俾淮水永安流註海也。庚辰之後，皆圖此形者，免淮濤風雨之難。”

　　宋朱熹（《楚辭辨證》中）嘗斥僧伽降伏無支祁事為俚說，羅泌（《路史》）有《無支祁辯》，元吳昌齡《西遊記》雜劇中有“無支祁是他姊妹”語，明宋濂亦隱括其事為文，知宋元以來，此說流傳不絕，且廣被民間，致勞學者彈糾，而實則僅出於李公佐假設之作而已。惟後來漸誤禹為僧伽或泗洲大聖，明吳承恩演《西遊記》，又移其神變奮迅之狀於孫悟空，於是禹伏無支祁故事遂以堙昧也。

　　傳奇之文，此外尚夥，其較顯著者，有隴西李朝威作《柳毅傳》（見《廣記》四百十九），記毅以下第將歸湘濱，道經涇陽，遇牧羊女子言是龍女，為舅姑及婿所貶，托毅寄書於父洞庭君，洞庭君有弟錢塘君性剛暴，殺婿取女歸，欲以配毅，因毅嚴拒而止。後毅喪妻，徙家金陵，娶范陽盧氏，則龍女也，又徙南海，復歸洞庭，其表弟薛嘏嘗遇之於湖中，得仙藥五十丸，此後遂絕影響。金人已取其事為雜劇（語見董解元《弦索西廂》中），元尚仲賢則作《柳毅傳書》，翻案而為《張生煮海》，清李漁又折衷之而成《蜃中樓》。又有蔣防作《霍小玉傳》（見《廣記》四百八十七），言李益年二十擢進士第，入長安，思得名妓，乃遇霍小玉，寓於其家，相從者二年，其後年，生授鄭縣主簿，則堅約婚姻而別。

　　及生覲母，始知已訂婚盧氏，母又素嚴，生不敢拒，遂與小玉絕。小玉久不得生音問，竟臥病，蹤跡招益，益亦不敢往。

　　一日益在崇敬寺，忽有黃衫豪士強邀之，至霍氏家，小玉力疾相見，數其負心，長慟而卒。益為之縞素，旦夕哭泣甚哀，已而婚於盧氏，然為怨鬼所祟，竟以猜忌出其妻，至於三娶，莫不如是。杜甫《少年行》有云，“黃衫年少宜來數，不見堂前東逝波”，謂此也。又有許堯佐作《柳氏傳》（見《廣記》四百八十五），記詩人韓翃得李生艷姬柳氏，會安祿山反，因寄柳於法靈寺而自為淄青節度使書記，亂平復來，則柳已為蕃將沙叱利所取，淄青諸將中有俠士許虞侯者，劫以還翃。

　　其事又見於孟棨《本事詩》，蓋亦實錄矣。他如柳珵（《廣記》二百七十五《上清傳》）薛調（又四百八十六《無雙傳》）

　　皇甫枚（又四百九十一《非煙傳》）房千里（同上《楊娼傳》）等，亦皆有造作。而杜光庭之《虬髯客傳》（見《廣記》一百九十三）流傳乃獨廣，光庭為蜀道士，事王衍，多所著述，大抵誕謾，此傳則記楊素妓人之執紅拂者識李靖於布衣時，相約遁去，道中又逢虬髯客，知其不凡，推資財，授兵法，令佐太宗興唐，而自率海賊入扶余國殺其主，自立為王雲。後世樂此故事，至作畫圖，謂之三俠；在曲則明淩初成有《虬髯翁》，張鳳翼張太和皆有《紅拂記》。

　　上來所舉之外，尚有不知作者之《李衛公別傳》，《李林甫外傳》，郭湜之《高力士外傳》，姚汝能之《安祿山事跡》等，惟著述本意，或在顯揚幽隱，非為傳奇，特以行文枝蔓，或拾事瑣屑，故後人亦每以小說視之。