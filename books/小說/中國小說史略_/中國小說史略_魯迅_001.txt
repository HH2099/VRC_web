中國小說史略
作者：魯迅　1924年
--
題記
回憶講小說史時，距今已垂十載，即印此梗概，亦已在七年之前矣。爾後研治之風，頗益盛大，顯幽燭隱，時亦有聞。如鹽谷節山教授之發見元刊全相平話殘本及「三言」，並加考索，在小說史上，實為大事；即中國嘗有論者，謂當有以朝代為分之小說史，亦殆非膚泛之論也。此種要略，早成陳言，惟緣別無新書，遂使尚有讀者，復將重印，義當更張，而流徙以來，斯業久廢，昔之所作，已如雲煙，故僅能於第十四十五及二十一篇，稍施改訂，余則以別無新意，大率仍為舊文。大器晚成，瓦釜以久，雖延年命，亦悲荒涼，校訖黯然，誠望傑構於來哲也。

一九三○年十一月二十五日之夜，魯迅記。
--
序言
中國之小說自來無史；有之，則先見於外國人所作之中國文學史中，而後中國人所作者中亦有之，然其量皆不及全書之什一，故於小說仍不詳。

此稿雖專史，亦粗略也。然而有作者，三年前，偶當講述此史，自慮不善言談，聽者或多不憭，則疏其大要，寫印以賦同人；又慮鈔者之勞也，乃復縮為文言，省其舉例以成要略，至今用之。

然而終付排印者，寫印已屢，任其事者實早勞矣，惟排字反較省，因以印也。

自編輯寫印以來，四五友人或假以書籍，或助為校勘，雅意勤勤，三年如一，嗚呼，於此謝之！

一九二三年十月七日夜，魯迅記於北京。
--
第一篇　史家對於小說之著錄及論述

小說之名，昔者見於莊周之雲「飾小說以干縣令」（《莊子》《外物》），然案其實際，乃謂瑣屑之言，非道術所在，與後來所謂小說者固不同。桓譚言 「小說家合殘叢小語，近取譬喻，以作短書，治身理家，有可觀之辭。」（李善註《文選》三十一引《新論》）始若與後之小說近似，然《莊子》雲堯問孔子，《淮南子》雲共工爭帝地維絕，當時亦多以為「短書不可用」，則此小說者，仍謂寓言異記，不本經傳，背於儒術者矣。後世眾說，彌復紛紜，今不具論，而徵之史：緣自來論斷藝文，本亦史官之職也。

秦既燔滅文章以愚黔首，漢興，則大收篇籍，置寫官，成哀二帝，復先後使劉向及其子歆校書稀府，歆乃總群書而奏其《七略》。《七略》今亡，班固作《漢書》，刪其要為《藝文志》，其三曰《諸子略》，所錄凡十家，而謂「可觀者九家」，小說則不與，然尚存於末，得十五家。班固於志自有註，其有某曰云雲者，唐顏師古註也。

《伊尹說》二十七篇。（其語淺薄，似依託也。）
《鬻子說》十九篇。（後世所加。）
《周考》七十六篇。（考周事也。）
《青史子》五十七篇。（古史官記事也。）
《師曠》六篇。（見《春秋》，其言淺薄，本與此同，似因託之。）
《務成子》十一篇。（稱堯問，非古語。）
《宋子》十八篇。（孫卿道宋子，其言黃老意。）
《天乙》三篇。（天乙謂湯，其言殷時者，皆依託也。）
《黃帝說》四十篇。（迂誕依託。）
《封禪方說》十八篇。（武帝時。）
《待詔臣饒心術》二十五篇。（武帝時。師古曰，劉向《別錄》云：「饒，齊人也，不知其姓，武帝時待詔，作書，名曰《心術》。」）
《待詔臣安成未央術》一篇。（應劭曰，道家也，好養生事，為未央之術。）
《臣壽周紀》七篇。（項國圉人，宣帝時。）
《虞初周說》九百四十三篇。（河南人，武帝時以方士侍郎，號黃車使者。應劭曰：其說以《周書》為本。師古曰，《史記》云：「虞初，洛陽人。」即張衡《西京賦》「小說九百，本自虞初」者也。）
《百家》百三十九卷。
右小說十五家，千三百八十篇。

小說家者流，蓋出於稗官，街談巷語，道聽途說者之所造也。孔子曰，「雖小道，必有可觀者焉，致遠恐泥。」是以君子弗為也，然亦弗滅也，閭里小知者之所及，亦使綴而不忘，如或一言可采，此亦芻蕘狂夫之議也。

右所錄十五家，梁時已僅存《青史子》一卷，至隋亦佚；惟據班固註，則諸書大抵或托古人，或記古事，托人者似子而淺薄，記事者近史而悠繆者也。

唐貞觀中，長孫無忌等修《隋書》，《經籍志》撰自魏徵，祖述晉荀勖《中經簿》而稍改變，為經史子集四部，小說故隸於子。其所著錄，《燕丹子》而外無晉以前書，別益以記談笑應對，敘藝術器物遊樂者，而所論列則仍襲《漢書》《藝文志》（後略稱《漢志》）：

小說者，街談巷語之說也，《傳》載輿人之頌，《詩》美詢於芻蕘，古者聖人在上，史為書，瞽為詩，工誦箴諫，大夫規誨，士傳言而庶人謗；孟春，徇木鐸以求歌謠，巡省，觀人詩以知風俗，過則正之，失則改之，道聽途說，靡不畢紀，周官誦訓掌道方志以詔觀事，道方慝以詔避忌，而職方氏掌道四方之政事與其上下之志，誦四方之傳道而觀其衣物是也。孔子曰，「雖小道，必有可觀者焉，致遠恐泥。」

石晉時，劉昫等因韋述舊史作《唐書》《經籍志》（後略稱《唐志》）則以毋炯等所修之《古今書錄》為本，而意主簡略，刪其小序發明，史官之論述由是不可見。所錄小說，與《隋書》《經籍志》（後略稱《隋志》）亦無甚異，惟刪其亡書，而增張華《博物志》十卷，此在《隋志》，本屬雜家，至是乃入小說。

宋皇祐中，曾公亮等被命刪定舊史，撰志者歐陽修，其《藝文志》（後略稱《新唐志》）小說類中，則大增晉至隋時著作，自張華《列異傳》戴祚《甄異傳》至吳筠《續齊諧記》等志神怪者十五家一百十五卷，王延秀《感應傳》至侯君素《旌異記》等明因果者九家七十卷，諸書前志本有，皆在史部雜傳類，與耆舊高隱孝子良吏列女等傳同列，至是始退為小說，而史部遂無鬼神傳；又增益唐人著作，如李恕《誡子拾遺》等之垂教誡，劉孝孫《事始》等之數典故，李涪《刊誤》等之糾訛謬，陸羽《茶經》等之敘服用，並入此類，例乃愈棼，元修《宋史》，亦無變革，僅增蕪雜而已。

明胡應麟（《少室山房筆叢》二十八）以小說繁夥，派別滋多，於是綜核大凡，分為六類：

一曰志怪：《搜神》，《述異》，《宣室》，《酉陽》之類是也；
一曰傳奇：《飛燕》，《太真》，《崔鶯》，《霍玉》之類是也；
一曰雜錄：《世說》，《語林》，《瑣言》，《因話》之類是也；
一曰叢談：《容齋》，《夢溪》，《東谷》，《道山》之類是也；
一曰辯訂：《鼠璞》，《雞肋》，《資暇》，《辯疑》之類是也；
一曰箴規：《家訓》，《世範》，《勸善》，《省心》之類是也。
清乾隆中，敕撰《四庫全書總目提要》，以紀昀總其事，於小說別為三派，而所論列則襲舊志。

……跡其流別，凡有三派：其一敘述雜事，其一記錄異聞，其一綴緝瑣語也。唐宋而後，作者彌繁，中間誣謾失真，妖妄熒聽者，固為不少，然寓勸戒，廣見聞，資考證者，亦錯出其中。班固稱「小說家流蓋出於稗官」，如淳註謂「王者欲知閭巷風俗，故立稗官，使稱說之」。然則博採旁搜，是亦古制，固不必以冗雜廢矣。今甄錄其近雅馴者，以廣見聞，惟猥鄙荒誕，徒亂耳目者，則黜不載焉。

《西京雜記》六卷。《世說新語》三卷。……
右小說家類雜事之屬……
《山海經》十八卷。《穆天子傳》六卷。《神異經》一卷。……
《搜神記》二十卷。……《續齊諧記》一卷。……
右小說家類異聞之屬……
《博物志》十卷。《述異記》二卷。《酉陽雜俎》二十卷，《續集》十卷。……

右小說家類瑣語之屬……

右三派者，校以胡應麟之所分，實止兩類，前一即雜錄，後二即志怪，第析敘事有條貫者為異聞，鈔錄細碎者為瑣語而已。傳奇不著錄；叢談辯訂箴規三類則多改隸於雜家，小說範圍，至是乃稍整潔矣。然《山海經》《穆天子傳》又自是始退為小說，案語雲，「《穆天子傳》舊皆入起居註類，……實則恍忽無徵，又非《逸周書》之比，……以為信史而錄之，則史體雜，史例破矣。今退置於小說家，義求其當，無庸以變古為嫌也。」於是小說之志怪類中又雜入本非依託之史，而史部遂不容多含傳說之書。

至於宋之平話，元明之演義，自來盛行民間，其書故當甚夥，而史志皆不錄。惟明王圻作《續文獻通考》，高儒作《百川書志》，皆收《三國志演義》及《水滸傳》，清初錢曾作《也是園書目》，亦有通俗小說《三國志》等三種，宋人詞話《燈花婆婆》等十六種。然《三國》《水滸》，嘉靖中有都察院刻本，世人視若官書，故得見收，後之書目，尋即不載，錢曾則專事收藏，偏重版本，緣為舊刊，始以入錄，非於藝文有真知，遂離叛於曩例也。史家成見，自漢迄今蓋略同：目錄亦史之支流，固難有超其分際者矣。